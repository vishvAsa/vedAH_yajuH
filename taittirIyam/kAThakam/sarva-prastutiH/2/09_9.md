+++
title = "09 9"

+++
<details open><summary>विश्वास-प्रस्तुतिः</summary>

पुरी॑षम् उप॒धाय॑,  
+++('चित्तिमचित्तिम्' इत्य्-आदिभिश् )+++ चितिकॢ॒प्तिभि॑र् अभि॒मृश्य॑,  
अ॒ग्निं  प्र॒णीयो॑पसमा॒धाय॒,  
चत॑स्र ए॒ता आहु॑तीर् जुहोति -  

"त्वम॑ग्ने रु॒द्र" इति॑ शतरु॒द्रीय॑स्य रू॒पम्,  
अग्ना॑विष्णू॒ इति॑  वसो॒र्धारा॑या॒,  
अन्न॑पत॒ इत्य् अ॑न्नहोमः,  
स॒प्त ते॑ अग्ने स॒मिध॑स्स॒प्त जि॒ह्वा इति॑ विश्व॒प्रीः ॥
</details>

<details><summary>मूलम्</summary>

पुरी॑षमुप॒धाय॑ ।  
चि॒ति॒कॢ॒प्तिभि॑रभि॒मृश्य॑ ।  
अ॒ग्निं  प्र॒णीयो॑पसमा॒धाय॑ ।  
चत॑स्र ए॒ता आहु॑तीर्जुहोति -  
त्वम॑ग्ने रु॒द्र इति॑ शतरु॒द्रीय॑स्य रू॒पम् ।  
अग्ना॑विष्णू॒ इति॑  वसो॒र्धारा॑याः ।  
अन्न॑पत॒ इत्य॑न्नहोमः ।  
स॒प्त ते॑ अग्ने स॒मिध॑स्स॒प्त जि॒ह्वा इति॑ विश्व॒प्रीः ॥
</details>

<details><summary>भट्टभास्कर-टीका</summary>

9 पुरीषमुपधायेत्यादि ॥  
चात्वालात् **पुरीषम्** आहृत्य **चिताव्** उपधाय  
'चित्तिमचित्तिम्' इत्य्-आदिभिश् **चिति-कॢप्तिभिर्** अभिमृश्याग्निं **प्रणीयोपसमाधाय** उपसमिध्य  
चतुर्गृहीतेन **चतस्र** आहुतीर् जुहोति  
'त्वमग्ने रुद्रः' इत्य्-आदिभिर् एतत्-प्रपाठकाम्नातैश् चतुर्भिर् अनुवाकैः ।  
तत्र 'नमस्ते रुद्र' इति शतरुद्रीयस्य रूपं  
तत्स्थानीयं "त्वमग्ने रुद्र" इति प्रथमोऽनुवाकः ।  
शतं रुद्रा देवता अस्य शतरुद्रीयम् । 'छ च' इति छः ।  

वसोर्धाराया रूपं द्वितीयोऽनुवाकः,  
तृतीयोऽनुवाको ऽन्नहोमाख्यः अन्नसिद्धि-हेतुः,  
चतुर्थोऽनुवाको विश्वप्रीर् नाम विश्वदेवताप्रीतिहेतुत्वात् ।  
विश्वान् देवान् प्रीणातीति विश्वप्रीः ॥
इति द्वितीये काठके नवमोऽनुवाकः ॥  
</details>
