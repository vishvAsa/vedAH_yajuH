+++
title = "२७"

+++

अप॑श्याम युव॒तिमा॒चर॑न्तीं मृ॒ताय॑ जी॒वां प॑रिणी॒यमा॑नाम् ।  
अ॒न्धेन॒ या तम॑सा॒ प्रावृ॑ताऽसि॒ प्राची॒मवा॑ची॒मव॒यन्नरि॑ष्ट्यै ।  
मयै॒तां मा॒ꣳ॒स्तां भ्रि॒यमा॑णा दे॒वी स॒ती पि॑तृलो॒कय्ँयदैषि॑ ।  
वि॒श्ववा॑रा॒ नभ॑सा॒ सव्ँव्य॑यन्त्यु॒भौ नो॑ लो॒कौ पय॒साऽऽवृ॑णीहि ।  
रयि॑ष्ठाम॒ग्निं मधु॑मन्तमू॒र्मिण॒मूर्ज॑ स्सन्तन्त्वा॒ पय॒सोप॒ सꣳस॑देम ।  
सꣳ र॒य्या समु॒ वर्च॑सा॒ सच॑स्वा नस्स्व॒स्तये᳚ ।  
ये जी॒वा ये च॑ मृ॒ता ये जा॒ता ये च॒ जन्त्याः᳚ ।  
तेभ्यो॑ घृ॒तस्य॑ धारयितुं॒ मधु॑धारा व्युन्द॒ती ।  
मा॒ता रु॒द्राणा᳚न्दुहि॒ता वसू॑ना॒ꣳ॒ स्वसा॑दि॒त्याना॑म॒मृत॑स्य॒ नाभिः॑ ।  
प्रणु॒वोच॑ञ्चिकि॒तुषे॒ जना॑य॒ मागामना॑गा॒मदि॑तिव्ँवधिष्ट ।  
पिब॑तूद॒कन्तृणा᳚न्यत्तु ।  
ओमुथ्सृ॒जत ॥ (27)  