+++
title = "२२"

+++

लो॒कं पृ॑ण॒ ता अ॑स्य॒ सूद॑दोहसः ।  
शव्ँ वात॒श्शँहि ते॒ घृणि॒श्शमु॑ ते स॒न्त्वोष॑धीः ।  
कल्पन्तान्ते॒ दिश॒स्सर्वाः᳚ ।  
इ॒दमे॒व मेतोप॑रा॒ मार्ति॑माराम॒ काञ्च॒न ।  
तथा॒ तद॒श्विभ्या᳚ङ्कृ॒तं मि॒त्रेण॒ वरु॑णेन च ।  
व॒र॒णो वा॑रयादि॒दन्दे॒वो वन॒स्पतिः॑ ।  
आर्त्यै॒ निर्ऋ॑त्यै॒ द्वेषा᳚च्च॒ वन॒स्पतिः॑ ।  
विधृ॑तिरसि॒ विधा॑रया॒स्मद॒घा द्वेषाꣳ॑सि श॒मि श॒मया॒स्मद॒घा द्वेषाꣳ॑सि य॒व य॒वया॒स्मद॒घा द्वेषाꣳ॑सि ।  
पृ॒थि॒वीङ्ग॑च्छा॒न्तरि॑ख्षङ्गच्छ॒ दिव॑ङ्गच्छ॒ दिशो॑ गच्छ॒ सुव॑र्गच्छ॒ सुव॑र्गच्छ॒ दिशो॑ गच्छ॒ दिव॑ङ्गच्छा॒न्तरि॑ख्षङ्गच्छ पृथि॒वीङ्ग॑च्छा॒पो वा॑ गच्छ॒ यदि॒ तत्र॑ ते हि॒तमोष॑धीषु॒ प्रति॑तिष्ठा॒ शरी॑रैः ।  
अश्म॑न्वती रेवती॒र्यद्वै दे॒वस्य॑ सवि॒तुः प॒वित्र॒य्ँ या रा॒ष्ट्रात्प॒न्नादुद्व॒यन्तम॑स॒स्परि॑ धा॒ता पु॑नातु ॥ (22)  
