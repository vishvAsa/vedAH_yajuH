+++
title = "०१"

+++
प॒रे॒यु॒वाꣳसं॑ प्र॒वतो॑ म॒हीरनु॑ ब॒हुभ्यः॒ पन्था॑मनपस्पशा॒नम् ।  
वै॒व॒स्व॒तꣳ स॒ङ्गम॑न॒ञ्जना॑नाय्ँय॒मꣳ राजा॑नꣳ ह॒विषा॑ दुवस्यत । 

इ॒दन्त्वा॒ वस्त्रं॑ प्रथ॒मन्वाग॒न्नपै॒तदू॑ह॒ यदि॒हाबि॑भः पु॒रा ।  
इ॒ष्टा॒पू॒र्तमनु॒ संप॑श्य॒ दख्षि॑णा॒य्ँयथा॑ ते द॒त्तं ब॑हु॒धा विब॑न्धुषु ।  

इ॒मौ यु॑नज्मि ते व॒ह्नी असु॑नीथाय वो॒ढवे᳚ ।  
याभ्या᳚य्ँय॒मस्य॒ साद॑नꣳ सु॒कृता॒ञ्चापि॑ गच्छतात् । 

पू॒षा त्वे॒तश्च्या॑वयतु॒ प्रवि॒द्वानन॑ष्टपशु॒र्भुव॑नस्य गो॒पाः ।  
स त्वै॒तेभ्यः॒ परि॑ददात्पि॒तृभ्यो॒ऽग्निर्दे॒वेभ्य॑ स्सुवि॒दत्रे᳚भ्यः । 

पू॒षेमा आशा॒ अनु॑वेद॒ सर्वा॒स्सो अ॒स्माꣳ अभ॑यतमेन नेषत् ।  
स्व॒स्ति॒दा अघृ॑णि॒स्सर्व॑वी॒रोऽप्र॑युच्छन्पु॒र ए॑तु॒ प्रवि॒द्वान् । (1)  
