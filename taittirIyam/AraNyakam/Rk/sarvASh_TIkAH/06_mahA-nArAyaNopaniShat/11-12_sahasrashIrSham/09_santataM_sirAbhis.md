+++
title = "09 सन्ततं सिराभिस्"

+++


<details><summary>मूलम्</summary>

सन्त॑तꣳ सि॒राभि॑स्तु॒ लंब॑त्याकोश॒सन्नि॑भम् ।  
तस्यान्ते॑ सुषि॒रꣳ सू॒क्ष्मं तस्मि᳚न्थ्स॒र्वं प्रति॑ष्ठितम् ।
</details>

<details><summary>सायण-टीका</summary>

अष्टमीमृचमाह---
संत॑त ꣳ शि॒लाभिस्तु॒ लम्ब॑त्याकोश॒संनि॑भम्।
तस्यान्ते॑ सुषि॒र ꣳ सू॒क्ष्मं तस्मि॑न्त्स॒र्वं प्रतिष्ठितम्, इति।  
आकोशः। पद्मस्य मुकुलं तत्संनिभं तत्सदृशं हृदय-कमलं **लम्बति** शरीरे- मध्ये ऽधोमुखत्वेनावलम्बते।  
तच् च शिराभिर् नाडीभिः संततं परितः सम्यग्व्याप्तम् "शतं चैका च हृदयस्य नाड्यः " इति श्रुत्यन्तरात्।  
तस्य हृदयस्यान्ते समीपे सूक्ष्मं **सुषिरं** छिद्रं सुषुम्नानाडीनालं तिष्ठति तस्मिन्सुषिरे सर्वमिदं जगत्प्रतिष्ठितमाश्रितम्। तत्र मनसि प्रविष्टे सति सर्वजगदाधारस्य ब्रह्मणोऽभिव्यज्यमानत्वात्।
</details>