+++
title = "०६ त्रिरात्राङ्गहोमादिविधिश्च"

+++

<details><summary>विस्तारः (द्रष्टुं नोद्यम्)</summary>

त्रिरात्राङ्गसहस्रतम्याः प्रकारान्तरेण स्तुतिः

विश्वेदेवा ऋषयः
</details>

## सहस्रतमीस्तुतिः


<details><summary>भास्करोक्त-विनियोगः</summary>

1इदानीं प्रकारान्तरेण सहस्रतमी स्तूयते - सोमो वा इत्यादि ॥
</details>


<details open><summary>विश्वास-प्रस्तुतिः</summary>

सोमो॒ वै +++(गवां)+++ स॒हस्र॑म् अविन्दत् ।  

</details>


<details><summary>पद-पाठः</summary>

सोमः॑ । वै । स॒हस्र॑म् । अ॒वि॒न्द॒त् । 
</details>

<details><summary>भट्टभास्कर-टीका</summary>

सोमो गवां सहस्रमलभत ।
</details>

<details open><summary>विश्वास-प्रस्तुतिः</summary>

तम् इन्द्रो ऽन्व॑विन्दत् ।  

</details>

<details><summary>मूलम्</summary>

तमिन्द्रोऽन्व॑विन्दत् ।
</details>

<details><summary>पद-पाठः</summary>

तम् । इन्द्रः॑ । अन्विति॑ । अ॒वि॒न्द॒त् ।     
</details>

<details><summary>भट्टभास्कर-टीका</summary>

इन्द्रोपीमं सोममागम्य तदेव गवां सहस्रमविन्दत् ।
</details>

<details open><summary>विश्वास-प्रस्तुतिः</summary>

तौ +++(निकामयमानः)+++ य॒मो न्याग॑च्छत् ।  

</details>

<details><summary>मूलम्</summary>

तौ य॒मो न्याग॑च्छत् ।
</details>
<details><summary>पद-पाठः</summary>

तौ । य॒मः । न्याग॑च्छ॒दिति॑ नि-आग॑च्छत् ।     
</details>

<details><summary>भट्टभास्कर-टीका</summary>

एवं तदुभयोरभवत् भागः तौ सोमेन्द्रौ यमोन्यागच्छत् निकामयमान आगच्छत् । 'गतिर्गतौ' इति गतेरनुदात्तत्वम्, समासश्च ।
</details>

<details open><summary>विश्वास-प्रस्तुतिः</summary>

ताव् अ॑ब्रवी॒द् - "अस्तु॒ मेऽत्रापी"ति॑ ।  

</details>

<details><summary>मूलम्</summary>

ताव॑ब्रवी॒द् + "अस्तु॒ मेऽत्रापी"ति॑ ।
</details>

<details><summary>पद-पाठः</summary>

तौ । अ॒ब्र॒वी॒त् ।   
अस्तु॑ । मे॒ । अत्र॑ । अपीति॑ । इति॑ ।  
</details>

<details><summary>भट्टभास्कर-टीका</summary>

तौ चाब्रवीत् - ममाप्यत्र गवां सहस्रे अंशित्वमस्त्विति ।
</details>

<details open><summary>विश्वास-प्रस्तुतिः</summary>

अस्तु॒ ही३ इत्य॑ब्रूताम् । +++('प्रतिश्रवणे च' इति प्लुतः, अभिपूजिते वा ।)+++  

</details>

<details><summary>मूलम्</summary>

अस्तु॒ ही३ इत्य॑ब्रूताम् ।
</details>


<details><summary>पद-पाठः</summary>
अस्तु॑ । ही(३) । इति॑ । अ॒ब्रू॒ता॒म् ।   
</details>

<details><summary>भट्टभास्कर-टीका</summary>

अथास्तु हि इति तमब्रूताम् । 'प्रतिश्रवणे च' इति प्लुतः, अभिपूजिते वा ।
</details>

<details open><summary>विश्वास-प्रस्तुतिः</summary>

स य॒म +++(गोसमूहात्)+++ एक॑स्याव्ँ +++(सहस्रतम्यां)+++ वी॒र्य॑म् पर्य॑पश्यद् - इ॒यव्ँ वा अ॒स्य स॒हस्र॑स्य वी॒र्य॑म् बिभ॒र्तीति॑ ।  

</details>

<details><summary>मूलम्</summary>

स य॒म एक॑स्याव्ँ वी॒र्य॑म् पर्य॑पश्यद् - इ॒यव्ँ वा अ॒स्य स॒हस्र॑स्य वी॒र्य॑म् बिभ॒र्तीति॑ ।
</details>

<details><summary>पद-पाठः</summary>

सः । य॒मः । एक॑स्याम् । वी॒र्य॑म् । परीति॑ । अ॒प॒श्य॒त् ।  
इ॒यम् । वै । अ॒स्य । स॒हस्र॑स्य । वी॒र्य॑म् । बि॒भ॒र्ति॒ । इति॑ ।    

</details>

<details><summary>भट्टभास्कर-टीका</summary>

ततः प्रतिश्रुतांशो यमः एकस्यां सहस्रतम्यां सर्वस्मादपि गोसमूहात् वीर्यं पर्यपश्यत् कार्त्स्न्येनापश्यत्
इयमेकैव अस्य सहस्रस्य वीर्यं बिभर्तीति ।
</details>

<details open><summary>विश्वास-प्रस्तुतिः</summary>

ताव् अ॑ब्रवीद् - इ॒यम् ममास्त्व्, ए॒तद् यु॒वयो॒र् इति॑ ।  

</details>

<details><summary>मूलम्</summary>

ताव॑ब्रवीद् इ॒यम् ममास्त्वे॒तद् यु॒वयो॒रिति॑ ।
</details>


<details><summary>पद-पाठः</summary>

तौ । अ॒ब्र॒वी॒त् । इ॒यम् । मम॑ । अस्तु॑ । ए॒तत् । यु॒वयोः॑ । इति॑ ।  
</details>

<details><summary>भट्टभास्कर-टीका</summary>

एवं पश्यन् तौ सोमेन्द्रौ यमोब्रवीत् - इयमेकैव ममास्तु एतत्सहस्रं युवयोरस्त्विति । 'यूष्मदस्मदोर्ङसि' इति ममशब्द आद्युदात्तः ॥
</details>


<details open><summary>विश्वास-प्रस्तुतिः</summary>

ताव् अ॑ब्रूताँ॒ - +++(वयं)+++ सर्वे॒ वा ए॒तद् ए॒तस्याव्ँ॑ वी॒र्य॑म् [21] परि॑ पश्या॒मो, +++(अतो)+++ ऽँश॒म् आह॑रामहा॒ इति। तस्या॒म् अँश॒म् आह॑रन्त।

</details>

<details><summary>मूलम्</summary>

ताव॑ब्रूताँ॒ - सर्वे॒ वा ए॒तद् ए॒तस्याव्ँ॑ वी॒र्य॑म् परि॑ पश्यामोऽँश॒मा ह॑रामहा॒  इति॑ । [21]  तस्या॒म् अँश॒माऽऽह॑रन्त ।
</details>

<details><summary>पद-पाठः</summary>

तौ । अ॒ब्रू॒ता॒म् ।   
सर्वे॑ । वै । ए॒तत् । ए॒तस्या॑म् । वी॒र्य॑म् । [21] परीति॑ । प॒श्या॒मः॒ ।  
अँश॑म् । एति॑ । ह॒रा॒म॒है॒ । इति॑ ।   
तस्या॑म् । अँश॑म् । एति॑ । अ॒ह॒र॒न्त॒ ।  
</details>

<details><summary>भट्टभास्कर-टीका</summary>

'अथ तच्छ्रुत्वा विदिताभिप्रायौ तावब्रूताम् - सर्वे वयमेतस्यां विद्यमानं वीर्य सहस्रसम्मितं परिपश्यामः,
अंशं च हरामहै अंशनियमं चानयैव कुर्म इतीत्थं कृतमतयस्सर्वेऽपि सोमेन्द्रयमाः तस्यामंशमाहरन्त तामेव नियमहेतुं कृत्वा स्वंस्वंमंश गृहीतवन्तः ॥
</details>



<details><summary>Keith</summary>

Soma found a thousand;  
Indra discovered it after him.  
Yama approached them and said to them, 'May I have a share too in it.'  
They said to him, 'Be it so.'  
Yama saw in one of the (cows) strength.  
He said to them, 'This one has the strength of the thousand, this be mine, the rest yours.'  
They said, 'We all see that in this one is strength [1]. Let us each have a portion.' So they took shares in the one. 
</details>





<details open><summary>विश्वास-प्रस्तुतिः</summary>

ताम् अ॒प्सु प्रावे॑शय॒न्थ् - सोमा॑यो॒देहीति॑ ।  
</details>


<details><summary>मूलम्</summary>

ताम॒प्सु प्रावे॑शय॒न्त्सोमा॑यो॒देहीति॑ ।
</details>

<details><summary>पद-पाठः</summary>

ताम् । अ॒प्स्वित्य॑प्-सु । प्रेति॑ । अ॒वे॒श॒य॒न् ।     
सोमा॑य । उ॒देहीत्यु॑त्-एहि॑ । इति॑ ।   

</details>

<details><summary>भट्टभास्कर-टीका</summary>

3कथमित्याह - तामित्यादि ॥ सोमो यादृशीं त्वामर्हति यावतीश्च गा अर्हति तदनुरूपा उदेहि उदयं प्रतिपद्यस्वेति तामप्सु प्रावेशयन् । पूर्ववद्गतिस्वरसमासौ ।
</details>

<details open><summary>विश्वास-प्रस्तुतिः</summary>

सा रोहि॑णी पिङ्ग॒लैक॑हायनी+++(=एकवर्षा)+++ +++(तदनुगुण)+++रू॒पङ् कृ॒त्वा त्रय॑स्त्रिँशता च त्रि॒भिश्च॑ श॒तैस् स॒होदैत्।  

</details>

<details><summary>मूलम्</summary>

सा रोहि॑णी पिङ्ग॒लैक॑हायनी रू॒पङ्कृ॒त्वा त्रय॑स्त्रिँशता च त्रि॒भिश्च॑ श॒तैस् स॒होदैत्।
</details>
<details><summary>पद-पाठः</summary>

सा । रोहि॑णी । पि॒ङ्ग॒ला । एक॑हाय॒नीत्येक॑-हा॒य॒नी॒ । रू॒पम् । कृ॒त्वा । त्रय॑स्त्रिँश॒तेति॒ त्रयः॑-त्रिँ॒श॒ता॒ । च॒ । त्रि॒भिरिति॑ त्रि-भिः । च॒ । श॒तैः । स॒ह । उ॒दैदित्यु॑त्-ऐत् ।   
</details>

<details><summary>भट्टभास्कर-टीका</summary>

सेत्यादि । रोहिणी रोहितवर्णा । 'वर्णादनुदात्तात्' इति ङीप् । पिङ्गला पिङ्गलाक्षी एकहायनी एकवर्षा । 'दामहायनान्ताच्च' इति ङीप् । ईदृशी भूत्वा रूपं चैतदनुगुणं कृत्वा त्रयस्त्रिंशदधिकशतत्रयसङ्ख्याभिर्गोभिस्सह उदैत् उदगच्छत् । पूर्ववन्निधातसमासौ ।
</details>

<details open><summary>विश्वास-प्रस्तुतिः</summary>

तस्मा॒द् रोहि॑ण्या पिङ्ग॒लयैक॑हायन्या॒ सोम॑ङ् क्रीणीयाद् ।  
य ए॒वव्ँ वि॒द्वान् रोहि॑ण्या पिङ्ग॒लयैक॑हायन्या॒ सोम॑ङ्क्री॒णाति, त्रय॑स्त्रिँशता चै॒वास्य॑ त्रि॒भिश्च॑ [22] श॒तैस् सोम॑ᳵ क्री॒तो भ॑वति।   
सुक्री॑तेन यजते । 

</details>

<details><summary>मूलम्</summary>

तस्मा॒द्रोहि॑ण्या पिङ्ग॒लयैक॑हायन्या॒ सोम॑ङ्क्रीणीयात् ।  

</details>

<details><summary>पद-पाठः</summary>

तस्मा॑त् । रोहि॑ण्या । पि॒ङ्ग॒लया॑ । एक॑हाय॒न्येत्येक॑-हा॒य॒न्या॒ । सोम॑म् । क्री॒णी॒या॒त् ।   

</details>

<details><summary>भट्टभास्कर-टीका</summary>

तस्मादित्यादि । गतम् ॥

</details>

<details><summary>भट्टभास्कर-टीका</summary>

[[TODO: include]]
</details>

<details><summary>Keith</summary>

They put her into the waters, saying, 'Come out for Soma.'  
She came out in the shape of a red brown cow of one year old, together with three hundred and thirty three.  
</details>

<details><summary>मूलम्</summary>


य ए॒वव्ँ वि॒द्वान् रोहि॑ण्या पिङ्ग॒लयैक॑हायन्या॒ सोम॑ङ्क्री॒णाति॑ ।  
त्रय॑स्त्रिँशता चै॒वास्य॑ त्रि॒भिश्च॒ श॒तैस्सोम॑ᳵ क्री॒तो भ॑वति । [22]  
सुक्री॑तेन यजते ।  
</details>

<details><summary>पद-पाठः</summary>

यः । ए॒वम् । वि॒द्वान् । रोहि॑ण्या । पि॒ङ्ग॒लया॑ । एक॑हाय॒न्येत्येक॑-हा॒य॒न्या॒ । सोम॑म् । क्री॒णाति॑ ।   
त्रय॑स्त्रिँश॒तेति॒ त्रयः॑-त्रिँ॒श॒ता॒ । च॒ । ए॒व । अ॒स्य॒ । त्रि॒भिरिति॑ त्रि-भिः । च॒ । [22] श॒तैः । सोमः॑ । क्री॒तः । भ॒व॒ति॒ ।   
सुक्री॑ते॒नेति॒ सु-क्री॒ते॒न॒ । य॒ज॒ते॒ ।    
</details>

<details><summary>भट्टभास्कर-टीका</summary>


त्रथस्त्रिंशता चैवेत्यादि । तदात्मकत्वात्तासाम् ।   
ततस्सुक्रीतेन सोमेन यजते । प्रादिसमासे 'गतिरनन्तरः' इति स्वरः ॥
</details>


<details><summary>Keith</summary>

Therefore let one buy the Soma with a red brown cow one year old.  
He, who knowing thus buys the Soma with a red brown cow one year old, buys the Soma with three hundred and thirty-three [2] and sacrifices with Soma for which he has paid a good price. 
</details>


## इन्द्रयागे गो-निर्देशः


<details open><summary>विश्वास-प्रस्तुतिः</summary>

ताम् अ॒प्सु प्रावे॑शय॒न्न्- इन्द्रा॑यो॒देहीति॑ ।  

</details>


<details><summary>मूलम्</summary>

ताम॒प्सु प्रावे॑शय॒न्निन्द्रा॑यो॒देहीति॑ ।
</details>

<details><summary>पद-पाठः</summary>

ताम् । अ॒प्स्वित्य॑प्-सु । प्रेति॑ । अ॒वे॒श॒य॒न् ।     
इन्द्रा॑य । उ॒देहीत्यु॑त्-एहि॑ । इति॑ । 
</details>

<details><summary>भट्टभास्कर-टीका</summary>

4तामित्यादि ॥ इन्द्रायानुरूपमुदेहीति तां पुनरप्सु प्रावेशयन् ।
</details>


<details open><summary>विश्वास-प्रस्तुतिः</summary>

सा रोहि॑णी लक्ष्म॒णा+++(=लक्ष्मवती)+++ प॑ष्ठौ॒ही+++(=चतुर्वर्षा)+++ वार्त्र॑घ्नी+++(→द्विरूपेत्येके, इन्द्ररूपधारिणीत्यन्ये)+++ +++(तदनुगुण)+++रू॒पङ् कृ॒त्वा, त्रय॑स्त्रिँशता च त्रि॒भिश्च॑ श॒तैस्स॒होदैत् ।  

</details>

<details><summary>मूलम्</summary>

सा रोहि॑णी लक्ष्म॒णा प॑ष्ठौ॒ही, वार्त्र॑घ्नी रू॒पङ्कृ॒त्वा त्रय॑स्त्रिँशता च त्रि॒भिश्च॑ श॒तैस्स॒होदैत् ।
</details>

<details><summary>पद-पाठः</summary>

सा । रोहि॑णी । ल॒क्ष्म॒णा । प॒ष्ठौ॒ही । वार्त्र॒घ्नीति॒ वार्त्र॑-घ्नी॒ । रू॒पम् । कृ॒त्वा । त्रय॑स्त्रिँश॒तेति॒ त्रयः॑-त्रिँ॒श॒ता॒ । च॒ । त्रि॒भिरिति॑ त्रि-भिः । च॒ । श॒तैः । स॒ह । उ॒दैदित्यु॑त्-ऐत् ।   
</details>

<details><summary>भट्टभास्कर-टीका</summary>

रोहिणी उक्तलक्षणा । लक्ष्मणा लक्ष्मवती । पामादित्वान्नप्रत्ययः । पष्ठौही चतुर्वर्षा । पष्ठं वहतीति 'वहश्च' इति ण्विः, 'वाहः' इति ङीप्, 'वाह ऊठ्' इत्यूठ्, 'एत्येधत्यूठ्सु' इति वृद्धिः । वार्त्रघ्नी द्विरूपेत्येके । इन्द्ररूपधारिणीत्यन्ये । गतमन्यत् । 'षपूर्वस्य' इत्यादिना अल्लोपः, वृषादित्वादाद्युदात्तत्वम् ।
</details>

<details open><summary>विश्वास-प्रस्तुतिः</summary>

तस्मा॒द् रोहि॑णील्ँ लक्ष्म॒णाम् प॑ष्ठौ॒हीव्ँ वार्त्र॑घ्नीन् दध्याद् ।
य ए॒वव्ँ वि॒द्वान् रोहि॑णील्ँ लक्ष्म॒णाम् प॑ष्ठौ॒हीव्ँ वार्त्र॑घ्नी॒न् ददा॑ति,  
त्रय॑स्त्रिँशच्चै॒वास्य॒ त्रीणि॑ च श॒तानि॑, सा द॒त्ता  भ॑वति ।[23]  
+++(उक्तमाचार्येण - 'सङ्ग्रामं जित्वा राजन्ये एतां दद्यात्' इति ।)+++

</details>

<details><summary>मूलम्</summary>

तस्मा॒द्रोहि॑णील्ँ लक्ष्म॒णाम्प॑ष्ठौ॒हीव्ँ वार्त्र॑घ्नीन्दध्यात् ।  
य ए॒वव्ँ वि॒द्वान् रोहि॑णील्ँ लक्ष्म॒णाम्प॑ष्ठौ॒हीव्ँ वार्त्र॑घ्नी॒न् ददा॑ति ।  
त्रय॑स्त्रिँशच्चै॒वास्य॒ त्रीणि॑ च श॒तानि॑, 
सा द॒त्ता  भ॑वति ।[23]
</details>

<details><summary>पद-पाठः</summary>

तस्मा॑त् । रोहि॑णीम् । ल॒क्ष्म॒णाम् । प॒ष्ठौ॒हीम् । वार्त्र॑घ्न॒मिति॒ वार्त्र॑-घ्न॒म् । द॒द्या॒त् ।   
यः । ए॒वम् । वि॒द्वान् । रोहि॑णीम् । ल॒क्ष्म॒णाम् । प॒ष्ठौ॒हीम् । वार्त्र॑घ्न॒मिति॒ वार्त्र॑-घ्न॒म् । ददा॑ति ।   
त्रय॑स्त्रिँश॒दिति॒ त्रयः॑-त्रिँ॒श॒त् । च॒ । ए॒व । अ॒स्य॒ । त्रीणि॑ । च॒ । श॒तानि॑ ।  
सा । द॒त्ता । [23] भ॒व॒ति॒ ।  
</details>

<details><summary>भट्टभास्कर-टीका</summary>

सा दत्ता भवतीति सैवैका दत्ता त्रयस्त्रिंशदधिकशतत्रयतुल्या भवतीति । क्व पुनरियं दातव्या भवति? उक्तमाचार्येण - 'सङ्ग्रामं जित्वा राजन्ये एतां दद्यात्' इति । तत्र वचनात् प्रकरणं बाध्यते ॥
</details>


<details><summary>Keith</summary>

They put her into the waters, saying, 'Come out for Indra.'  
She came out in the shape of a red draught animal with good characteristics, destroying foes, together with three hundred and thirty-three.  
Therefore one should give a red draught animal with good characteristics, destroying foes.  
He who knowing thus gives a red draught animal with good characteristics, destroying foes,  
gives her as three hundred and thirty-three [3]. 
</details>


## अनुस्तरण-गो-निर्देशः


<details><summary>भास्करोक्त-विनियोगः</summary>

5पुनरपि प्रावेशयन् यमायेति ॥
</details>

<details open><summary>विश्वास-प्रस्तुतिः</summary>

ताम् अ॒प्सु प्रावे॑शयन् - य॒मयो॒देहीति॑ ।
सा जर॑ती मू॒र्खा+++(=रोषणशीला)+++ त॑ज्जघ॒न्या+++(→जघन्यतमरूपा, दुश्शीलेत्यन्ये)+++ +++(तदनुगुण)+++रू॒पङ् कृ॒त्वा त्रय॑स्त्रिँशता च त्रि॒भिश् च॑ श॒तैस् स॒होदैत् ।  
</details>

<details><summary>मूलम्</summary>

ताम॒प्सु प्रावे॑शयन् य॒मयो॒देहीति॑ ।  
सा जर॑ती मू॒र्खा त॑ज्जघ॒न्या, रू॒पङ्कृ॒त्वा त्रय॑स्त्रिँशता च त्रि॒भिश्च॑ श॒तैस् स॒होदैत् ।
</details>

<details><summary>पद-पाठः</summary>

ताम् । अ॒प्स्वित्य॑प्-सु । प्रेति॑ । अ॒वे॒श॒य॒न् ।     
य॒माय॑ । उ॒देहीत्यु॑त्-एहि॑ । इति॑ ।     
सा । जर॑ती । मू॒र्खा । त॒ज्ज॒घ॒न्येति॑ तत्-ज॒घ॒न्या । रू॒पम् । कृ॒त्वा । त्रय॑स्त्रिँश॒तेति॒ त्रयः॑-त्रिँ॒श॒ता॒ । च॒ । त्रि॒भिरिति॑ त्रि-भिः । च॒ । श॒तैः । स॒ह । उ॒दैदित्यु॑त्-ऐत् ।   

</details>

<details><summary>भट्टभास्कर-टीका</summary>

जरती वृद्धा । जीर्यतेरतृन् । मूर्खा रोषणशीला । तज्जघन्या जघन्यरूपा जाता । दुश्शीलेत्यन्ये । सैव जघन्या तज्जघन्या, नेदृश्यन्या जघन्यास्तीति ।
</details>

<details open><summary>विश्वास-प्रस्तुतिः</summary>

तस्मा॒ज् जर॑तीम् मू॒र्खान् त॑ज्जघ॒न्याम् +++(मृताय हन्यमाना, शवस्योपर्य्)+++ अ॑नु॒स्तर॑णीङ् कुर्वीत।  

</details>

<details><summary>मूलम्</summary>

तस्मा॒ज् जर॑तीम् मू॒र्खान् त॑ज्जघ॒न्याम् अ॑नु॒स्तर॑णीङ् कुर्वीत ।  
</details>

<details><summary>पद-पाठः</summary>

तस्मा॑त् । जर॑तीम् । मू॒र्खाम् । त॒ज्ज॒घ॒न्यामिति॑ तत्-ज॒घ॒न्याम् । अ॒नु॒स्तर॑णी॒मित्य॑नु-स्तर॑णीम् । कु॒र्वी॒त॒ ।   
</details>

<details><summary>भट्टभास्कर-टीका</summary>

तस्मादित्यादि । ईदृशमिनुस्तरणीं पितृमेधे कुर्वीत । मृताय या हन्यते सानुस्तरणी । अनु स्तीर्यते इत्यनुस्तरणिः, कर्मणि ल्युट् । अत्रापि वचनात्प्रकरणबाधः ।
</details>

<details open><summary>विश्वास-प्रस्तुतिः</summary>

य ए॒वव्ँ वि॒द्वाञ् जर॑तीम् मू॒र्खान् त॑ज्जघ॒न्याम् अ॑नु॒स्तर॑णीङ् कुरु॒ते ,
त्रय॑स्त्रिँशच् चै॒वास्य॒ त्रीणि॑ च श॒तानि॑ सा ऽमुष्मिल्ँ॑ लो॒के +++(भोगाय)+++ भ॑वति ।

</details>

<details><summary>मूलम्</summary>

य ए॒वव्ँ वि॒द्वाञ्जर॑तीम्मू॒र्खान् त॑ज्जघ॒न्याम् अ॑नु॒स्तर॑णीङ् कुरु॒ते ,
त्रय॑स्त्रिँशच् चै॒वास्य॒ त्रीणि॑ च श॒तानि॑ सामुष्मिल्ँ॑ लो॒के भ॑वति ।
</details>

<details><summary>पद-पाठः</summary>

यः । ए॒वम् । वि॒द्वान् । जर॑तीम् । मू॒र्खाम् । त॒ज्ज॒घ॒न्यामिति॑ तत्-ज॒घ॒न्याम् । अ॒नु॒स्तर॑णी॒मित्य॑नु-स्तर॑णीम् । कु॒रु॒ते॒ । त्रय॑स्त्रिँश॒दिति॒ त्रयः॑-त्रिँ॒श॒त् । च॒ । ए॒व । अ॒स्य॒ । त्रीणि॑ । च॒ । श॒तानि॑ । सा । अ॒मुष्मि॑न् । लो॒के । भ॒व॒ति॒ ।   
</details>

<details><summary>भट्टभास्कर-टीका</summary>

साऽमुष्मिन्निति । सा एवैका गौरमुष्मिन् लोके अस्य दातुः मृतस्य वा त्रयस्त्रिंशदधिक- शतत्रयसखङ्यया परिणता भोगाय भवतीति ॥
</details>

<details><summary>Keith</summary>

They put her into the waters' saying, 'Come out for Yama.'  
She came out in the shape of an aged, stupid, utterly bad animal, together with three hundred and thirty-three.  
Therefore one should offer as the funeral cow one that is aged, stupid, utterly bad.  
If a man knowing thus offers a cow that is aged, stupid, utterly bad, as the funeral cow,  
she becomes for him in yonder world three hundred and thirty-three. 
</details>


## वरप्राधान्यम्


<details open><summary>विश्वास-प्रस्तुतिः</summary>

+++(एवं दर्शितरूपत्रया)+++ वाग् ए॒व स॑हस्रत॒मी, तस्मा॑द् वरो॒ देयः॑ ।  
</details>


<details><summary>मूलम्</summary>

वाग् ए॒व स॑हस्रत॒मी, तस्मा॑त् वरो॒ देयः॑ ।[24]
</details>

<details><summary>पद-पाठः</summary>

वाक् । ए॒व । स॒ह॒स्र॒त॒मीति॑ सहस्र-त॒मी ।     
तस्मा॑त् । [24]  वरः॑ । देयः॑ ।  
</details>

<details><summary>भट्टभास्कर-टीका</summary>

6वागेवेत्यादि ॥ एवं दर्शितरूपत्रया एकोनसहस्रा या सहस्रतमी सा वागेव स्वयं प्रकृष्टतमेति यावत् ।
तस्माद्वरो देयः । सहस्रदक्षिणेऽमुष्मिन् सहस्रं दत्तं भवतीति भावः ।
</details>


<details><summary>भास्करोक्त-विनियोगः</summary>

कः पुनस्स द्रव्यविशेष इत्याह - सा हीति ।
</details>

<details open><summary>विश्वास-प्रस्तुतिः</summary>

सा हि वरः॑। +++(तद्दानेन)+++ +++(गो)+++स॒हस्र॑म् अस्य॒ सा द॒त्ता भ॑वति ।  

</details>

<details><summary>मूलम्</summary>

सा हि वरः॑ । स॒हस्र॑म् अस्य॒ सा द॒त्ता भ॑वति ।
</details>

<details><summary>पद-पाठः</summary>

सा । हि । वरः॑ ।     
स॒हस्र॑म् । अ॒स्य॒ । सा । द॒त्ता । भ॒व॒ति॒ । 
</details>


<details><summary>भट्टभास्कर-टीका</summary>

एषा खलु सहस्रतमी उत्कृष्टो द्रव्यविशेषः, सर्वस्माद्गोसहस्राद्वागात्मकत्वात् । तस्मात्सैवैका दत्ता अस्य दातुस्सहस्रं भवति ।
</details>

<details open><summary>विश्वास-प्रस्तुतिः</summary>

तस्मा॒द् वरो॒ न प्र॑तिगृह्यः॑ । 

</details>

<details><summary>मूलम्</summary>

तस्मा॒द्वरो॒ न प्र॑तिगृह्यः॑ ।
</details>

<details><summary>पद-पाठः</summary>

तस्मा॑त् । वरः॑ । न । प्र॒ति॒गृह्य॒ इति॑ प्रति-गृह्यः॑ ।   
</details>

<details><summary>भट्टभास्कर-टीका</summary>

तस्मादेव हेतोर्वरो विशिष्टो द्रव्यविशेषः सहस्रतम्यादिः न प्रतिगृह्यः न प्रतिगृहीतव्यः । 'प्रत्यपिभ्यां ग्रहेः' इति क्यप् ।
</details>


<details><summary>भास्करोक्त-विनियोगः</summary>

हेतुमाह - सा हीति ।
</details>

<details open><summary>विश्वास-प्रस्तुतिः</summary>

सा हि वर॑स् स॒हस्र॑म् अस्य॒ प्रति॑गृहीतम् भवति।
</details>

<details><summary>मूलम्</summary>

सा हि वर॑स्स॒हस्र॑मस्य॒ प्रति॑गृहीतम्भवति।
</details>

<details><summary>पद-पाठः</summary>

सा । हि । वरः॑ ।   
स॒हस्र॑म् । अ॒स्य॒ । प्रति॑गृहीतमिति॒ प्रति॑-गृ॒ही॒त॒म् । भ॒व॒ति॒ ।  
</details>

<details><summary>भट्टभास्कर-टीका</summary>

सा खलु सहस्रतमी विशिष्टद्रव्यात्मिका, तामेव चायं ददाति, तस्मात्तत्परिग्रहे सहस्रमस्य प्रतिगृहीतं भवति । ततश्च सहस्रस्य प्रतिग्रहदोषः ॥
</details>

<details><summary>Keith</summary>

Speech is the thousandth. Therefore [4] a boon must be given;  
for she is a boon, and when she is given she is a thousand.  
Therefore one must not accept a boon; for she is a boon; verily he would be accepting a thousand.  
</details>



## वरदानप्रक्रिया

<details><summary>भास्करोक्त-विनियोगः</summary>

7समाधत्ते - इयं वर इति ॥ 
</details>


<details open><summary>विश्वास-प्रस्तुतिः</summary>

"इ॒यव्ँ वर॒" इति॑ +++(प्रतिग्राहयिता)+++ ब्रू॒याद् ।  

</details>

<details><summary>मूलम्</summary>

इ॒यव्ँवर॒ इति॑ ब्रू॒यात् ।
</details>

<details><summary>पद-पाठः</summary>

इ॒यम् । वरः॑ । इति॑ । ब्रू॒या॒त् ।     
</details>

<details><summary>भट्टभास्कर-टीका</summary>

'इयं वरः' इति सहस्रतमीं प्रतिग्राहयिता ब्रूयात् ।
</details>

<details open><summary>विश्वास-प्रस्तुतिः</summary>

अथा॒न्याम् +++(अन्यो)+++ ब्रू॑याद् - "इ॒यम् ममे"ति॑ ।  

</details>

<details><summary>मूलम्</summary>

अथा॒न्याम् ब्रू॑यादि॒यम्ममेति॑ ।
</details>

<details><summary>पद-पाठः</summary>

अथ॑ । अ॒न्याम् । ब्रू॒या॒त् - इ॒यम् । मम॑ । इति॑ । 

</details>

<details><summary>भट्टभास्कर-टीका</summary>

अथान्यामन्यो ब्रूयात् 'इयं मम' इति ।
</details>

<details open><summary>विश्वास-प्रस्तुतिः</summary>

तथा॑स्य॒ तत् स॒हस्र॒म् अप्र॑तिगृहीतम् भवति ।
</details>

<details><summary>मूलम्</summary>

तथा॑स्य॒ तत्स॒हस्र॒मप्र॑तिगृहीतम् भवति ।
</details>

<details><summary>पद-पाठः</summary>

तथा॑ । अ॒स्य॒ । तत् । स॒हस्र॑म् । अप्र॑तिगृहीत॒मित्यप्र॑ति-गृ॒ही॒त॒म् । भ॒व॒ति॒ ।     
</details>

<details><summary>भट्टभास्कर-टीका</summary>

तथा सति 'इयं वरः' इति वचनात् तेन सहस्रं दत्तं भवति । इयं ममेत्यन्यस्या वचनात् इतरेण सहस्रं प्र[मप्र]तिगृहीतं भवति ॥
</details>


<details><summary>Keith</summary>

Let him say, 'She is a boon',  
and of another, 'Let this be mine';  
verily he avoids accepting a thousand. 
</details>


## सहस्रतमीलक्षणम्

<details open><summary>विश्वास-प्रस्तुतिः</summary>

+++(सहस्रतमी)+++ उ॒भ॒य॒त॒-ए॒नी+++(=शुक्ला)+++ स्या॑त् ।   
तद् आ॑हुर् +++(अन्ये)+++ - अन्यत-ए॒नी+++(=शुक्ला)+++ स्या॑त् , +++(तस्यास् सहस्रेण तुल्यत्वात्)+++ स॒हस्र॑म् प॒रस्ता॒द् +++(पार्श्वे)+++ एत॒म् +++(शुक्लम्)+++ इति॑ ।
</details>


<details><summary>मूलम्</summary>

उ॒भ॒य॒त॒ए॒नी स्या॑त् । तदा॑हुरन्यतए॒नी स्या॑त् ,
स॒हस्र॑म्प॒रस्ता॒देत॒मिति॑ ।
</details>

<details><summary>पद-पाठः</summary>

उ॒भ॒यत॑ए॒नीत्यु॑भ॒यतः॑-ए॒नी॒ । स्या॒त्  ।     
तत् । आ॒हुः॒  ।    
अ॒न्य॒त॒ए॒नीत्य॑न्यतः-ए॒नी । स्या॒त् । स॒हस्र॑म् । प॒रस्ता॑त् । एत॑म् । इति॑  ।   
</details>

<details><summary>भट्टभास्कर-टीका</summary>

8उभयतएनीत्यादि ॥ व्यत्ययेन 'नञ्कुनिपातानाम्' इति वचनात्समासान्तोदात्तत्वमेव । तदाहुरिति ॥ तत्राहुरन्ये इत्यर्थः । अन्यतः एकपार्श्वे शुक्ला सहस्रतमी स्यात् । परस्तात् इतरस्मिन् भागे सहस्रभूतमेतं शुक्लं स्यात् । उभयमिदं तुल्यं, तस्यास्सहस्रेण तुल्यत्वात् इत्येवमस्यास्स्तुतिः ।
</details>


<details><summary>Keith</summary>

She should be spotted on either side. They say, 'Let her be spotted on one side only; spotted is the thousand on the other side.'
</details>

<details open><summary>विश्वास-प्रस्तुतिः</summary>

+++(पक्षान्तरमाह -)+++ यैव वरः॑ क॒ल्या॒णी रू॒प-स॑मृद्धा॒ सा स्या॑त् ।  
</details>


<details><summary>मूलम्</summary>

यैव वर॑ᳵ कल्या॒णी रू॒पस॑मृद्धा॒ , सा स्या॑त् ।[25]  
</details>

<details><summary>पद-पाठः</summary>

या । ए॒व । वरः॑ । [25]  क॒ल्या॒णी । रू॒पस॑मृ॒द्धेति॑ रू॒प-स॒मृ॒द्धा॒ । सा । स्या॒त् ।   
</details>

<details><summary>भट्टभास्कर-टीका</summary>

पक्षान्तरमाह - यैवेति । या वरद्रव्यात्मिका कल्याणगुणवती रूपसमृद्धा शोभनरूपा च । 'तृतीया कर्मणि' इति पूर्वपदप्रकृतिस्वरत्वम् । सा स्याद्देया सहस्रमध्ये सा हि तद्रूपा हि वरो भवति ।
</details>

<details open><summary>विश्वास-प्रस्तुतिः</summary>

सा हि वर॒स् समृ॑द्ध्यै +++(दातुः)+++ ।

</details>

<details><summary>मूलम्</summary>

सा हि वर॒स्समृ॑द्ध्यै ।
</details>

<details><summary>पद-पाठः</summary>

सा । हि । वरः॑ । समृ॑द्ध्या॒ इति॒ सम्-ऋ॒द्ध्यै॒ । 
</details>

<details><summary>भट्टभास्कर-टीका</summary>

तस्मात्सा दातुस्ममृद्ध्यै भवति । 'तादौ च' इति गतेः प्रकृतिस्वरत्वम् ॥
</details>


<details><summary>Keith</summary>

The one for a boon [5] should be beautiful, perfect in form; for she is a boon; (verily it serves for) prosperity.
</details>


## आघ्रापणम्


<details open><summary>विश्वास-प्रस्तुतिः</summary>

ताम् उत्त॑रे॒णाग्नी॑ध्रम् पर्या॒णीया॑हव॒नीय॒स्यान्ते॑ द्रोण-कल॒शम् अव॑ घ्रापयेद् -  
+++(सप्तपदा शक्वरी सर्वे च पादा अष्टाक्षराः ।)+++  
"आ जि॑घ्र क॒लश॑म् मह्य्  
उ॒रुधा॑रा॒ पय॑स्व॒त्या।  
त्वा विश॒न्त्व् इन्द॑वस्+++(=सोमरसाः)+++  
समु॒द्रम् इ॑व॒ सिन्ध॑वः ।  
सा +++(सहस्रतमी)+++ मा॑ स॒हस्र॒ आ भ॑ज ।  
प्र॒जया॑ प॒शुभि॑स् स॒ह  
पुन॒र् मा वि॑शताद् र॒यिर्"  
इति॑ ।
</details>


<details><summary>मूलम्</summary>

तामुत्त॑रे॒णाग्नी॑ध्रम् पर्या॒णीया॑हव॒नीय॒स्यान्ते॑ द्रोणकल॒शम् अव॑ घ्रापयेत् ।

"आ जि॑घ्र क॒लश॑म् मह्यु॒रुधा॑रा॒ पय॑स्वती ।  
आ विश॒न्त्विन्द॑वस्समु॒द्रमि॑व॒ सिन्ध॑वः ।  
सा मा॑ स॒हस्र॒ आ भ॑ज ।  
प्र॒जया॑ प॒शुभि॑स् स॒ह पुन॒र् मा वि॑शताद् र॒यिर्" इति॑ ।  
</details>

<details><summary>पद-पाठः</summary>

ताम् । उत्त॑रे॒णेत्युत्-त॒रे॒ण॒ । आग्नी॑ध्र॒मित्याग्नि॑-इ॒ध्र॒म् । प॒र्या॒णीयेति॑ परि-आ॒नीय॑ । आ॒ह॒व॒नीय॒स्येत्या॑-ह॒व॒नीय॑स्य । अन्ते॑ । द्रो॒ण॒क॒ल॒शमिति॑ द्रोण-क॒ल॒शम् । अवेति॑ । घ्रा॒प॒ये॒त् ।   

एति॑ । जि॒घ्र॒ । क॒लश॑म् । म॒हि॒ । उ॒रुधा॒रेत्यु॒रु-धा॒रा॒ । पय॑स्वती ।  
एति॑ । त्वा॒ । वि॒श॒न्तु॒ । इन्द॑वः । स॒मु॒द्रम् । इ॒व॒ । सिन्ध॑वः ।  
सा । मा॒ । स॒हस्रे॑ । एति॑ । भ॒ज॒ । 
प्र॒जयेति॑ प्र-जया॑ । प॒शुभि॒रिति॑ प॒शु-भिः॒ । स॒ह । पुनः॑ । मा॒ । एति॑ । वि॒श॒ता॒त् । र॒यिः । इति॑ ।   

</details>

<details><summary>भट्टभास्कर-टीका</summary>

9तामुत्तरेणेत्यादि ॥ अग्नीधश्शरणमाग्नीघ्रम् । 'अग्नीधश्शरणे च' इति रण् । तदुत्तरेण तां गां पर्याणीय परित आनीयाहवनीयस्यान्ते समीपे 'आ जिघ्र' इति मन्त्रेण द्रोणकलशमवघ्रापयेत् ।   

इयं च सप्तपदा शक्वरी सर्वे च पादा अष्टाक्षराः ।  

हे महि मंहनीये कलशमाजिघ्र आभिमुख्येन जिघ्र । उरुधारा विस्तीर्णधारा त्वं पयस्वती बहुक्षीरा,
त्वां इन्दवस्सोमरसाः आविशन्तु समुद्रमिव नद्यः सा त्वमेवंविशिष्टा मां सहस्र आभज स्वामित्वेन स्थापय । निमित्तसप्तमी वा । सहस्रार्थमाभज ।
</details>


<details><summary>Keith</summary>

Leading her round to the north of the Agnidh's place he makes her smell the wooden tub near the Ahavaniya fire, saying,

> 'Smell the tub, O great one,  
> with broad stream rich in milk;  
Let the drops enter thee  
> as the streams the ocean;  
Give me a share in a thousand,  
> with offspring, with cattle;  
Let wealth again visit me.'
</details>



<details open><summary>विश्वास-प्रस्तुतिः</summary>

प्र॒जयै॒वैन॑म् प॒शुभी॑ र॒य्या सम॑र्धयति । (26)  
प्र॒जावा॑न् पशु॒मान् र॑यि॒मान् भ॑वति॒ य ए॒वव्ँ वेद॑ ।
</details>

<details><summary>मूलम् </summary>

प्र॒जयै॒वैन॑म् प॒शुभी॑ र॒य्या सम॑र्धयति । (26)
प्र॒जावा॑न् पशु॒मान् र॑यि॒मान्भ॑वति॒ य ए॒वव्ँ वेद॑ ।

</details>

<details><summary>पद-पाठः</summary>

प्र॒जयेति॑ प्र-जया॑ । ए॒व । ए॒न॒म् । प॒शुभि॒रिति॑ प॒शु-भिः॒ । र॒य्या । समिति॑ । [26]  अ॒र्ध॒य॒ति॒ ।   

प्र॒जावा॒निति॑ प्र॒जा-वा॒न् । प॒शु॒मानिति॑ पशु-मान् । र॒यि॒मानिति॑ रयि-मान् । भ॒व॒ति॒ । यः । ए॒वम् । वेद॑ ।     

</details>

<details><summary>भट्टभास्कर-टीका</summary>

प्रजया पशुभिश्च सह त्वत्प्रसादात् पुनर्मा विशतात् दानारन्तरमेव गोसहस्रलक्षणा रयिर्मां प्राप्नोतु । प्रजयेत्यादि ॥
</details>

<details><summary>Keith</summary>

Verily he unites him with offspring, with cattle, with wealth [6].  
He becomes rich in offspring, in cattle, in wealth, who knows thus.
</details>


## होमः


<details open><summary>विश्वास-प्रस्तुतिः</summary>

तया॑ स॒हाग्नी॑ध्रम् प॒रेत्य॑ पु॒रस्ता॑त् प्र॒तीच्या॒न् तिष्ठ॑न्त्याञ् जुहुयाद्-  
"उ॒भा +++(इन्द्रविष्णू)+++ जि॑ग्यथुर्+++(=जयथः)+++ , न परा॑ जयेथे॒ ,  
न परा॑ जिग्ये कत॒रश् च॒नैनोः॑ ।  
+++(त्वम्)+++ इन्द्र॑श् च +++(हे)+++ विष्णो॒ यद् +++(अस्मिन् गवि)+++ अप॑स्पृधेथान्,  
त्रे॒धा स॒हस्रव्ँ॒ +++(गावं)+++ वि तदै॑रयेथा॒म्+++(=विभक्तवन्तौ)+++" इति॑ ।  
</details>



<details><summary>मूलम्</summary>

तया॑ स॒हाग्नी॑ध्रम्प॒रेत्य॑ पु॒रस्ता॑त् प्र॒तीच्या॒न् तिष्ठ॑न्त्याञ् जुहुयाद् -  

"उ॒भा जि॑ग्यथुर् , न परा॑ जयेथे॒ ,
न परा॑ जिग्ये कत॒रश्च॒नैनोः॑ ।  
इन्द्र॑श्च विष्णो॒ यदप॑स्पृधेथान्,
त्रे॒धा स॒हस्रव्ँ॒वि तदै॑रयेथा॒म्" इति॑ ।  
</details>


<details><summary>पद-पाठः</summary>

तया॑ । स॒ह । आग्नी॑ध्र॒मित्याग्नि॑-इ॒ध्र॒म् । प॒रेत्येति॑ परा-इत्य॑ । पु॒रस्ता॑त् । प्र॒तीच्या॑म् । तिष्ठ॑न्त्याम् । जु॒हु॒या॒त् ।  

उ॒भा । जि॒ग्य॒थुः॒ । न । परेति॑ । ज॒ये॒थे॒ इति॑ । न । परेति॑ । जि॒ग्ये॒ । क॒त॒रः । च॒न । ए॒नोः॒ ॥   

इन्द्रः॑ । च॒ । विष्णोः॑ । यत् । अप॑स्पृधेथाम् । त्रे॒धा । स॒हस्र॑म् । वीति॑ । तत् । ऐ॒र॒ये॒था॒म् । इति॑ ।   

</details>

<details><summary>भट्टभास्कर-टीका</summary>

10तया सहेत्यादि ॥ आग्नीध्रं परेत्य परागत्य तस्याः पुरस्तात् प्रतीच्यां तिष्ठन्त्यां प्रत्यङ्मुख्यां 'उभा जिग्यथुः' इति जुहोति - 

त्रिष्टुबियं 'प्रसो अग्ने' इत्यत्र व्याख्याता । 


एवं दर्शितौ उभावपि युवां सर्वधा जिग्यथुः जयथः न कदा चिदपि पराजयेथे ।
तथा हि - एनयोर्मध्ये कतरश्च एकतरोपि न कदाचित्पराजिग्ये ।
किं च - हे विष्णो त्वं च इन्द्रश्च यदपस्पृधेथां स्पर्धां कृतवन्तौ यथा 'तस्यामिन्द्रश्च विष्णुश्च व्यायच्छेताम्' इति तद्गवां सहस्रं त्रेधा व्यैरयेथां विभक्तवन्तौ विभज्य च व्यवस्यितवन्तौ द्विभागे इन्द्रः तृतीये त्वमिति ॥
</details>

<details><summary>भट्टभास्कर-टीका</summary>

TODO: include -
vedAH_yajuH/taittirIyam/sArasvata-vibhAgaH/saMhitA/sarva-prastutiH/3/2/11_traidhAtavIyeShTimantrAH.md


5तत्रैव याज्या - उभेति त्रिष्टुप् ॥ हे विष्णो त्वं चेन्द्रश्च युवामुभा उभौ जिग्यथुः सर्वदा जयथ । छान्दसो लिट्, 'सन्लिटोर्जेः' इति कुवम् । न कदाचिदपि पराजयेथे अन्येन न जीयेथे । 'विपराभ्यां जेः' इत्यात्मनेपदम् । तथाहीत्याह - एनोरिति । एनयोरिन्द्राविष्ण्वोः । एनादेशे कृते व्यत्ययेन 'ओसि च' इत्येत्वाभावे अतो गुणे पररूपत्वम् । एनयोर्मध्ये कतरश्चन अन्यतरोपि न पराजिग्ये न पराजयते पराजयं न प्राप्तवान् । पूर्ववदात्मनेपदम् कुत्वं च । कदेत्याह - यत् यदा अपस्पृधेथां तदा उभा जिग्यथुः । 'अपस्पृधेथामानृचुः' इति लिङि द्विर्वचनं संप्रसारणं च निपात्यते । यद्वा - यत् यदा अपस्पृधेथां तत् तदा सहस्रं दक्षिणाः त्रेधा व्यैरयेथां त्रेधा सहस्रं व्यभजेथाम् । 'त्रेधा विभक्तं वै त्रिरात्रे सहस्रम्' इति । यद्वा - यदर्थं युवां स्पर्धेथे तत्सहस्रं बहुमतं हविः त्रेधा विभजेथाम् 'त्रयः पुरोडाशा भवन्ति' इति ॥
</details>

<details><summary>Keith</summary>

Having gone round the Agnidh's place with her, he should offer in front, while the cow stands facing (him), Saying,

> Ye twain have conquered; ye are not conquered;  
> Neither of the two of them hath been defeated;
Indra and Visnu when ye contended,  
Ye did divide the thousand into three.'
</details>



<details open><summary>विश्वास-प्रस्तुतिः</summary>

+++(ननु)+++ त्रेधा-विभ॒क्तव्ँ वै त्रि॑रा॒त्रे स॒हस्र॑म् +++(गौः - "ब्र॒ह्मणे॑ चा॒ग्नीधे॑ च॒ देयेति॑" पक्षे)+++ ।

</details>


<details><summary>मूलम्</summary>

त्रे॒धा॒ वि॒भ॒क्तव्ँ॒ वै त्रि॑रा॒त्रे स॒हस्र॑म् ।
</details>
<details><summary>पद-पाठः</summary>

त्रे॒धा॒वि॒भ॒क्तमिति॑ त्रेधा-वि॒भ॒क्तम् । वै । त्रि॒रा॒त्र इति॑ त्रि-रा॒त्रे । स॒हस्र॑म् ।   
</details>

<details><summary>भट्टभास्कर-टीका</summary>

11तदिदमनेन मन्त्रेणोक्तमिति दर्शयति - त्रेधा विभक्तं वा इत्यादि ॥ गतम् ।
</details>


<details open><summary>विश्वास-प्रस्तुतिः</summary>

साह॒स्रीम् ए॒वैना॑ङ् करोति +++(अनेन कर्मणा)+++ ।  

</details>

<details><summary>मूलम्</summary>

सा॒ह॒स्रीमे॒वैना॑ङ्करोति ।
</details>

<details><summary>पद-पाठः</summary>

सा॒ह॒स्रीम् । ए॒व । ए॒ना॒म् । क॒रो॒ति॒ ।     
</details>

<details><summary>भट्टभास्कर-टीका</summary>

साहस्रीं सहस्रस्य संबन्धिनीं सहस्रतमीमेवैनां करोति त्रेधाविभक्तसहस्रानुवादेन ।
</details>

<details open><summary>विश्वास-प्रस्तुतिः</summary>

स॒हस्र॑स्यै॒वैना॒म् मात्रा॑ङ् करोति ।(27)
</details>

<details><summary>मूलम्</summary>

स॒हस्र॑स्यै॒वैना॒म् मात्रा॑ङ् करोति ।(27)
</details>

<details><summary>पद-पाठः</summary>

स॒हस्र॑स्य । ए॒व । ए॒ना॒म् । मात्रा॑म् । [27] क॒रो॒ति॒ ।
</details>

<details><summary>भट्टभास्कर-टीका</summary>

किं च - सहस्रस्य मात्रां तुल्यप्रमाणामेनां करोति । मीयतेऽनयेति मात्रा उपमानम् ।
</details>


<details><summary>Keith</summary>

The thousand is divided into three parts at the three-night festival;  
verily he makes her possessed of a thousand,  
he makes her the measure of a thousand [7]. 
</details>



<details open><summary>विश्वास-प्रस्तुतिः</summary>

+++(यान्यश्वमेधे प्रसिद्धानि 'अञ्जन्नेताय' इत्यादीनि)+++ रू॒पाणि॑ +++(यथार्थमूहित्वा)+++ जुहोति । रू॒पैरे॒वैनाँ॒ सम॑र्धयति ।
</details>

<details><summary>मूलम्</summary>

रू॒पाणि॑ जुहोति । रू॒पैरे॒वैनाँ॒ सम॑र्धयति ।
</details>

<details><summary>पद-पाठः</summary>

रू॒पाणि॑ । जु॒हो॒ति॒ ।    
रू॒पैः । ए॒व । ए॒ना॒म् । समिति॑ । अ॒र्ध॒य॒ति॒ ।     

</details>

<details><summary>भट्टभास्कर-टीका</summary>

रूपाणीत्यादि । यान्यश्वमेधे प्रसिद्धानि 'अञ्जन्नेताय' इत्यादीनि रूपाणि तानि यथार्थमूहित्वा जुहोति रूपसमृद्धामेनां करोति ॥
</details>
<details><summary>Keith</summary>

He offers to her forms; verily he unites her with her forms.
</details>


<details open><summary>विश्वास-प्रस्तुतिः</summary>

तस्या॑ उपो॒त्थाय॒ कर्ण॒मा ज॑पेत् -  
+++('आमन्त्रितं पूर्वमविद्यमानवत्' इत्यविद्यमानत्वान्निघाताभावः)+++  

</details>

 
<details><summary>मूलम्</summary>

तस्या॑ उपो॒त्थाय॒ कर्ण॒मा ज॑पेद्,
</details>

<details><summary>पद-पाठः</summary>

तस्याः॑ । उ॒पो॒त्थायेत्यु॑प-उ॒त्थाय॑ । कर्ण॑म् । एति॑ । ज॒पे॒त् ।   
</details>

<details><summary>भास्करोक्त-विनियोगः</summary>

12तस्या उपोत्थाय कर्णसमीपमागत्य स्थित्वा जपेत् - इडे रन्ते इति इयं विराट्चतुष्पदा ॥  

</details>


<details open><summary>विश्वास-प्रस्तुतिः</summary>

इडे॒ रन्ते+++(=रतिहेतो)+++ ऽदि॑ते॒+++(=अखण्डिते)+++ सर॑स्वति॒  
प्रिये॒ प्रेय॑सि॒+++(=प्रियतरे)+++ महि॒ विश्रु॑त्य् ,  
ए॒तानि॑ ते अघ्निये॒ नामा॑नि ,  
सु॒कृत॑म् मा दे॒वेषु॑ ब्रूताद् +++(भवती)+++  
इति॑ ।
</details>

<details><summary>मूलम्</summary>

इडे॒ रन्तेऽदि॑ते॒ सर॑स्वति॒ प्रिये॒ प्रेय॑सि॒ महि॒ विश्रु॑ति ,
ए॒तानि॑ ते अघ्निये॒ नामा॑नि , सु॒कृत॑म्मा दे॒वेषु॑ ब्रूतादिति॑ ।
</details>


<details><summary>पद-पाठः</summary>

इडे॑ । रन्ते॑ । अदि॑ते । सर॑स्वति । प्रिये॑ । प्रेय॑सि । महि॑ । विश्रु॒तीति॒ वि-श्रु॒ति॒ ।  
ए॒तानि॑ । ते॒ । अ॒घ्नि॒ये॒ । नामा॑नि । 
सु॒कृत॒मिति॑ सु-कृत॑म् । मा॒ । दे॒वेषु॑ । ब्रू॒ता॒त् । इति॑ ।   
</details>

<details><summary>भट्टभास्कर-टीका</summary>

सर्वाण्येतान्यामन्त्रितानि 'आमन्त्रितं पूर्वमविद्यमानवत्' इत्यविद्यमानत्वान्निघाताभावः, ततष्षाष्टिकमाद्युदात्तत्वम् । अष्टौ गाव एताः, तादात्म्येन संस्तूयते । तेन 'नामन्त्रिते समानाधिकरणम्' इति निषेधाभावः । तेन पदात्परत्वाभावात् षाष्टिकमाद्युदात्तत्वमेव ।  

हे इडे अन्नवति, रन्ते रतिहेतो, अदिते अखण्डिते, सरस्वति सरणवति, प्रिये सर्वस्य प्रीणयित्रि, प्रेयसि प्रियतरे रत्नादेरपि, महि महनीये, विश्रुति विशेषेण श्रुते । 'क्तिच्क्तौ च' इति क्तिच्, 'कृदिकारादक्तिनः' इति ङीष् ।   

हे अघ्निये अहन्तव्ये आयुष्मति एतानि तव नामानि, सा त्वं किं नाम न कुर्याः, किं वा कर्तुं न शक्यं त्वया । सा तादृशी महानुभावा त्वं देवेषु सुकृतं शोभनकर्माणं मां ब्रूयात् आवेदयतादित्याशास्ते । 'सुकर्मपाप' इत्यादिना क्विप् ।
</details>


<details><summary>Keith</summary>

Rising up he mutters in her ear,

'O Ida, Ranti, Aditi, Sarasvati,  
Priya, Preyasi, Mahi, Viçruti,  
These, O inviolable one, are thy names;  
Proclaim me among the gods as a doer of good deeds.'
</details>



<details open><summary>विश्वास-प्रस्तुतिः</summary>

दे॒वेभ्य॑ ए॒वैन॒म् आ वे॑दय॒ति । अन्व् ए॑नन् +++(सुकर्माणं)+++ दे॒वा बु॑ध्यन्ते ॥ [28]
</details>

<details><summary>मूलम्</summary>

दे॒वेभ्य॑ ए॒वैन॒मा वे॑दयति । अन्वे॑नन् दे॒वा बु॑ध्यन्ते ॥ [28]
</details>

<details><summary>पद-पाठः</summary>

दे॒वेभ्यः॑ । ए॒व । ए॒न॒म् । एति॑ । वे॒द॒य॒ति॒ ।     
अन्विति॑ । ए॒न॒म् । दे॒वाः । बु॒ध्य॒न्ते॒ ॥ [28]
</details>

<details><summary>भट्टभास्कर-टीका</summary>

देवेभ्य इत्यादि । एवमनेन प्रार्थिता सा देवेम्य एवमावेदयत्येव । आवेदनानन्तरं च एनं देवा बुद्ध्यन्ते सुकर्माणं निश्चिन्वन्ति ॥

इति सप्तमे प्रथमे षष्ठोनुवाकः ॥
</details>


<details><summary>Keith</summary>

Verily she proclaims him among the gods, and the gods take note of him.

</details>
