+++
title = "०७ इडोपाह्वानविधिः"

+++
इष्टिहोत्रब्राह्मणम्

प्रजापतिर्ऋषिः

<details><summary>मूलम् (संयुक्तम्)</summary>

मनुᳶ॑ पृथि॒व्या य॒ज्ञिय॑मैच्छ॒त्स घृ॒तन्निषि॑क्तमविन्द॒त्सो॑ऽब्रवी॒त्को॑ऽस्येश्व॒रो य॒ज्ञेऽपि॒ कर्तो॒रिति॒ ताव॑ब्रूताम्मि॒त्रावरु॑णौ॒ गोरे॒वावमी॑श्व॒रौ कर्तोः॑ स्व॒ इति॒ तौ ततो॒ गाँ समै॑रयताँ॒ सा यत्र॑यत्र॒ न्यक्रा॑म॒त्ततो॑ घृ॒तम॑पीड्यत॒ तस्मा॑द्घृ॒तप॑द्युच्यते॒ तद॑स्यै॒ जन्मोप॑हूतँ रथन्त॒रँ स॒ह पृ॑थि॒व्येत्या॑ह [36]  282
</details>

<details open><summary>विश्वास-प्रस्तुतिः</summary>

मनुᳶ॑ पृथि॒व्या य॒ज्ञिय॑मैच्छत्।  
स घृ॒तन्निषि॑क्तमविन्दत् ।
</details>

<details><summary>मूलम्</summary>

मनुᳶ॑ पृथि॒व्या य॒ज्ञिय॑मैच्छत्।  
स घृ॒तन्निषि॑क्तमविन्दत् ।
</details>

<details><summary>पद-पाठः</summary>

मनुः॑ । पृ॒थि॒व्याः । य॒ज्ञिय॑म् । ऐ॒च्छ॒त् ।  
सः । घृ॒तम् । निषि॑क्त॒मिति॒ नि-सि॒क्त॒म् । अ॒वि॒न्द॒त् ।

</details>

<details><summary>भट्टभास्कर-टीका</summary>

1अतः परं चत्वारोऽनुवाका इष्टिहौत्रब्राह्मणम् । मनुः पृथिव्या इत्यादि ॥ इडोपाह्वानविधिः । यज्ञार्हमन्विच्छत् । पृथिव्या निषिक्तं घृतं लब्धवान् उपलब्धवान् ।
वृष्टिरूपाया इडायाः कार्यं दृष्टवान् । उक्तं च 'वृष्टिर्वा इडा' इति ।
</details>

<details><summary>सायण-टीका</summary>

**(इडोपाह्वान-विधि-तन्-मन्त्र-व्याख्यानयोः प्रस्तावः)**  

उपांशु-याजः षष्ठेऽस्मिन् स्विष्टकृच् च समीरितः।  
आध्वर्यवं समाप्याथ हौत्र-शेषो निरूप्यते।। 

तत्रास्मिन् सप्तमोनुवाक इडोपाह्वान-विधिस् तन्-मन्त्र-व्याख्यानं च प्रस्तूयते। मन्त्रास् तु मन्त्र-काण्ड एव समाम्नाताः।

> उपहूतं रथन्तरं सह पृथिव्या।  
> उप मा रथन्तरं सह पृथिव्या ह्वयताम्।  
> उपहूतं वामदेव्यं सहान्तरिक्षेण।  
> उप मा वामदेव्यं सहान्तरिक्षेण ह्वयताम्।  
> उपहूतं बृहत् सह दिवा।  
> उप मा बृहत् सह दिवा ह्वयताम्।  
> उपहूताः सप्त होत्राः।  
> उप मा सप्त होत्रा ह्वयन्ताम्।  
> उपहूता धेनुः सहर्षभा।  
> उप मा धेनुः सहर्षभा ह्वयताम्।  
> उपहूतो भक्षः सखा।  
> उप मा भक्षः सखा ह्वयताम्।  
> उपहूता ३ हो।  
> इडोपहूता।  
> उपहूतेडा।  
> उपो 'स्मा इडा ह्वयताम्।  
> इडोपहूता।  
> उपहूतेडा।  
> मानवी घृत-पदी मैत्रावरुणी।  
> ब्रह्म देव-कृतम् उपहूतम्।  
> दैव्या अध्वर्यव उपहूताः।  
> उपहूता मनुष्याः।  
> य इमं यज्ञम् अवान्।  
> ये यज्ञ-पतिं वर्धान्|।  
> उपहूते द्यावा-पृथिवी।  
> पूर्व-जे ऋतावरी।  
> देवी देव-पुत्रे।  
> उपहूतो 'यं यजमानः।  
> उत्तरस्यां देव-याज्यायाम् उपहूतः।  
> भूयसि हविष्-करण उपहूतः।  
> दिव्ये धामन्न् उपहूतः।  
> इदं मे देवा हविर् जुषन्ताम् इति तस्मिन्न् उपहूतः।  
> विश्वम् अस्य प्रियम् उपहूतम्।  
> विश्वस्य प्रियस्योपहूतस्योपहूतः। (ब्रा. का. ३ प्र. ५ अ. ८) 

इति।

एतद्-विनियोगं बौधायनो दर्शयति -  

- "उक्ता इडाया जपास् तान् उपांशु उक्त्वा उच्चैर् उपह्वयते "उपहूतेडेति" प्रतीचीम् "इडोपहूतेति" पराचीम्" इति। अस्यायम् अर्थः। गो-शरीर-रूपाया इडाया देव्या जपा वेदे स्पष्टं प्रोक्ताः "उपहूतं रथंतरम्" इत्येवम् आरभ्य "उपहूताँ ३ हो" इत्य् एवम् अन्ताः। तान् मन्त्रान् उपांशु जपेत्। तत ऊर्ध्वम् "इडोपहूतेत्यादिकम्" उच्चैः पठेत्। उपहूत-शब्दस्य प्रथम-प्रयोगे[^1]पीडा प्रतीचीन-मुखा भवति। चरम-प्रयोगे पराचीन-मुखेत्य् उच्यत इति। तानेतान् मन्त्रान् व्याचिख्यासुर् आदाव् इडा-जन्म-प्रकारं दर्शयति "मनुः पृथिव्या" इति। पुरा कदाचिन् मनुः पृथिव्या उपरि यज्ञार्थं किं द्रव्यम् अस्तीति सर्वत्रान्वेषणम् अकरोत्। अन्विष्य च तत्र गोः पादाङ्कितेषु भू-प्रदेशेषु निषिक्तं घृतं लब्धवान्।  

[^1]: अपिशब्दस्यार्थो न ज्ञायते।
</details>

<details open><summary>विश्वास-प्रस्तुतिः</summary>

सो॑ऽब्रवीत् ।  
को॑ऽस्येश्व॒रो य॒ज्ञेऽपि॒ कर्तो॒रिति॑ ।  
ताव॑ब्रूताम् ।  
</details>

<details><summary>मूलम्</summary>

सो॑ऽब्रवीत् ।  
को॑ऽस्येश्व॒रो य॒ज्ञेऽपि॒ कर्तो॒रिति॑ ।  
ताव॑ब्रूताम् ।  
</details>

<details><summary>पद-पाठः</summary>

सः । अ॒ब्र॒वी॒त् । 
कः । अ॒स्य॒ । ई॒श्व॒रः । य॒ज्ञे । अपीति॑ । कर्तोः॑ । इति॑ । 
तौ । अ॒ब्रू॒ता॒म् ।
</details>

<details><summary>भट्टभास्कर-टीका</summary>

अथाब्रवीत् प्रजापतिः कोऽस्य घृतस्य यज्ञेऽपि साधनभावं कर्तुमीश्वरः स्यात् । 'ईश्वरे तोसुन्कसुनौ' ।
</details>

<details><summary>सायण-टीका</summary>

लब्ध्वा च देवानाम् अग्रे स एवम् अब्रवीत्— अस्या गोः पदेषु स्थितस्य घृतस्य स्वरूपं यथा लौकिक-योजनादिषूपयुक्तं तथा यज्ञेषूपयुक्तं कर्तुं कः समर्थ इति। तच् छ्रुत्वा तत्र स्थितौ मित्रा-वरुणौ मनुं प्रत्य् अब्रूताम्— 
</details>


<details open><summary>विश्वास-प्रस्तुतिः</summary>

मि॒त्रावरु॑णौ॒ गोरे॒वावमी॑श्व॒रौ कर्तोः॑ स्व॒ इति॑ ।  
</details>

<details><summary>मूलम्</summary>

मि॒त्रावरु॑णौ॒ गोरे॒वावमी॑श्व॒रौ कर्तोः॑ स्व॒ इति॑ ।  
</details>

<details><summary>पद-पाठः</summary>

मि॒त्रावरु॑णा॒विति॑ मि॒त्रा-वरु॑णौ । गोः । ए॒व । आ॒वम् । ई॒श्व॒रौ । कर्तोः॑ । स्वः॒ । इति॑ ।
</details>

<details><summary>भट्टभास्कर-टीका</summary>

अथ मित्रावरुणावब्रूतां गोरेव यज्ञे साधनभावं कर्तुं आवामीश्वरौ स्वः न कार्यभूतस्य घृतस्येति । अत्रापीडायाः गोश्शरीरत्वादिडैव गौरुच्यते । यथोक्तं 'शरीरं वा अस्यैतदुपाह्वथाः' इति ।
</details>

<details><summary>सायण-टीका</summary>

किं गोः कार्य-भूतेन घृतेन, तत्-कारण-भूताया गोर् एव यज्ञाङ्ग-भावं कर्तुम् आवां समर्थौ स्व इति। 
</details>

<details open><summary>विश्वास-प्रस्तुतिः</summary>

तौ ततो॒ गाँ समै॑रयताम् ।  
</details>

<details><summary>मूलम्</summary>

तौ ततो॒ गाँ समै॑रयताम् ।  
</details>

<details><summary>पद-पाठः</summary>

तौ । ततः॑ । गाम् । समिति॑ । ऐ॒र॒य॒ता॒म् । ।
</details>

<details><summary>भट्टभास्कर-टीका</summary>

अथैवमुक्तवन्तौ मित्रावरुणौ गां गोशरीरां वृष्ट्यात्मिकामिडां समैरयतां यज्ञसाधनत्वेनागमयताम् ।
</details>

<details><summary>सायण-टीका</summary>

एवम् उक्त्वा तौ तत ऊर्ध्वं ताम् इडा-रूपां गां भूमौ सम् ऐरयतां समानयताम्। 
</details>


<details open><summary>विश्वास-प्रस्तुतिः</summary>

सा यत्र॑यत्र॒ न्यक्रा॑मत् ।  
ततो॑ घृ॒तम॑पीड्यत ।  
तस्मा॑द्घृ॒तप॑द्युच्यते।  
तद॑स्यै॒ जन्मोप॑हूतँ रथन्त॒रँ स॒ह पृ॑थि॒व्येत्या॑ह ।  
</details>

<details><summary>मूलम्</summary>

सा यत्र॑यत्र॒ न्यक्रा॑मत् ।  
ततो॑ घृ॒तम॑पीड्यत ।  
तस्मा॑द्घृ॒तप॑द्युच्यते।  
तद॑स्यै॒ जन्मोप॑हूतँ रथन्त॒रँ स॒ह पृ॑थि॒व्येत्या॑ह ।  
</details>

<details><summary>पद-पाठः</summary>

सा । यत्र॑य॒त्रेति॒ यत्र॑-य॒त्र॒ । न्यक्रा॑म॒दिति॑ नि-अक्रा॑मत् ।  
</details>


<details><summary>भट्टभास्कर-टीका</summary>

सा च यत्रयत्र न्यक्रामत् निर्गत्यापतत् गोपक्षे निमित्तं क्रामति स्म ।
</details>

<details><summary>सायण-टीका</summary>

सा च गौर् भूमौ यत्र यत्र नितरां पादं प्रक्षिप्तवती 
</details>

<details open><summary>विश्वास-प्रस्तुतिः</summary>

ततो॑ घृ॒तम॑पीड्यत ।  
</details>

<details><summary>मूलम्</summary>

ततो॑ घृ॒तम॑पीड्यत ।  
</details>
<details><summary>पद-पाठः</summary>

ततः॑ । घृ॒तम् । अ॒पी॒ड्य॒त॒ ।  
</details>

<details><summary>भट्टभास्कर-टीका</summary>

ततो घृतमपीड्यत उत्पद्यते । अस्मादुदकं तस्मादिडा घृतपद्युच्यते वृष्टिद्वारेण घृतहेतुत्वात् गोरूपेण वा घृतस्य हेतुत्वात् ।
</details>

<details><summary>सायण-टीका</summary>

तत्र तत्र गो-पदाङ्किते भू-प्रदेशे घृतं निष्पीडितम् आसीत्। 
</details>

<details open><summary>विश्वास-प्रस्तुतिः</summary>

तस्मा॑द्घृ॒तप॑द्युच्यते।  
तद॑स्यै॒ जन्मोप॑हूतँ रथन्त॒रँ स॒ह पृ॑थि॒व्येत्या॑ह ।
</details>

<details><summary>मूलम्</summary>

तस्मा॑द्घृ॒तप॑द्युच्यते।  
तद॑स्यै॒ जन्मोप॑हूतँ रथन्त॒रँ स॒ह पृ॑थि॒व्येत्या॑ह ।
</details>

<details><summary>पद-पाठः</summary>

तस्मा॑त् । घृ॒तप॒दीति॑ घृ॒त-प॒दी॒ । उ॒च्य॒ते॒ ।  

तत् । अ॒स्यै॒ । जन्म॑ । उप॑हूत॒मित्युप॑-हू॒त॒म् । र॒थ॒न्त॒रमिति॑ रथम्-त॒रम् । स॒ह । पृ॒थि॒व्या । इति॑ । आ॒ह॒ ।
</details>

<details><summary>भट्टभास्कर-टीका</summary>

तदस्या इडाया जन्म यदिहोपह्वयते । घृतं पादेषु यस्यास्सा **घृतपदी** । 'कुम्भपदीषु च' ति पादस्य लोपः , 'पादोन्यतरस्याम्' इति ङीप्, 'पादः पत्' इति पद्भावः ।  
एवं मनुना प्रथममुपलब्धत्वात् इडा **मानवी** ।  
पदात् घृतपीडनात् **घृतपदी** । मित्रावरुणाभ्यां समीरितत्वात् **मैत्रावरुणी** ॥
</details>

<details><summary>सायण-टीका</summary>

यस्माद् अस्याः पादेभ्यो घृतं निर्गतम् आसीत् तस्माद् इयं घृत-पदीति प्रसिद्धाऽभूत्। एवम् अस्या इडाया यज्ञ-भूमौ जन्म संपन्नम्।  
अथ मन्त्रं व्याचष्टे -  

"उपहूतम्" इति। "रथंतरं साम, तत् पृथिव्या सह मयोपहूतं समीपे यथा तिष्ठति तथाह्वानं कृतम्" इत्य् अर्थः। 
</details>

<details><summary>मूलम् (संयुक्तम्)</summary>

इ॒यव्ँ वै र॑थन्त॒रमि॒मामे॒व स॒हान्नाद्ये॒नोप॑ ह्वयत॒ उप॑हूतव्ँवामदे॒व्यँ स॒हान्तरि॑क्षे॒णेत्या॑ह
</details>

<details open><summary>विश्वास-प्रस्तुतिः</summary>

इ॒यव्ँ वै र॑थन्त॒रमि॒मामे॒व स॒हान्नाद्ये॒नोप॑ ह्वयते ।  

उप॑हूतव्ँवामदे॒व्यँ स॒हान्तरि॑क्षे॒णेत्या॑ह ।
</details>

<details><summary>मूलम्</summary>

इ॒यव्ँ वै र॑थन्त॒रमि॒मामे॒व स॒हान्नाद्ये॒नोप॑ ह्वयते ।  

उप॑हूतव्ँवामदे॒व्यँ स॒हान्तरि॑क्षे॒णेत्या॑ह ।
</details>

<details><summary>पद-पाठः</summary>

इ॒यम् । वै । र॒थ॒न्त॒रमिति॑ रथम्-त॒रम् ।  
इ॒माम् । ए॒व । स॒ह । अ॒न्नाद्ये॒नेत्य॑न्न-अद्ये॑न । उपेति॑ । ह्व॒य॒ते॒ ।  

उप॑हूत॒मित्युप॑-हू॒त॒म् । वा॒म॒दे॒व्यमिति॑ वाम-दे॒व्यम् । स॒ह । अ॒न्तरि॑क्षेण । इति॑ । आ॒ह॒ । 

</details>


<details><summary>भट्टभास्कर-टीका</summary>

2उपहूतं रथन्तरमित्यादिना इडोपाह्वानमन्त्रं व्याचष्टे - **इयं वा इति ॥** रथन्तरं साम । दुःखतरणहेतुत्वादियं पृथिवी रथन्तरम् । अन्नाद्येनेति । पृथिवीशब्देन पृथिवीविकारोऽन्नमुच्यते । तस्मादन्नाद्येन पृथिवीमुपह्वयते । आत्मसमीपे करोति विधेयां करोति । 'निसमुपविभ्यो ह्वः' इत्यात्मनेपदम् ॥
</details>

<details><summary>सायण-टीका</summary>

एतन्-मन्त्र-गत-रथंतर-शब्देन भूमिर् उपलक्ष्यते। यथा षट्सु पृष्ठ-स्तोत्रेषु रथंतरं सामाद्यं तथा त्रिषु लोकेषु भूमिर् आद्या। मन्त्र-गतेन पृथिवी-शब्देन तत्-कार्यम् अन्नाद्यम् उपलक्ष्यते। तथा सत्य् अन्नाद्येन सह भूमिर् उपहूतेत्य् एवं मन्त्र-वाक्यस्यार्थः। एवम् उत्तरेऽपि मन्त्रा अनूद्य व्याख्यायन्ते ॥  
</details>

<details><summary>मूलम् (संयुक्तम्)</summary>

प॒शवो॒ वै वा॑मदे॒व्यम्प॒शूने॒व स॒हान्तरि॑क्षे॒णोप॑ ह्वयत॒ उप॑हूतम्बृ॒हत्स॒ह दि॒वेत्या॑ह
</details>

<details open><summary>विश्वास-प्रस्तुतिः</summary>

प॒शवो॒ वै वा॑मदे॒व्यम्प॒शूने॒व स॒हान्तरि॑क्षे॒णोप॑ ह्वयते ।  

उप॑हूतम्बृ॒हत्स॒ह दि॒वेत्या॑ह ।  
</details>

<details><summary>मूलम्</summary>

प॒शवो॒ वै वा॑मदे॒व्यम्प॒शूने॒व स॒हान्तरि॑क्षे॒णोप॑ ह्वयते ।  

उप॑हूतम्बृ॒हत्स॒ह दि॒वेत्या॑ह ।  
</details>
<details><summary>पद-पाठः</summary>

प॒शवः॑ । वै । वा॒म॒दे॒व्यमिति॑ वाम-दे॒व्यम् ।  

प॒शून् । ए॒व । स॒ह । अ॒न्तरि॑क्षेण । उपेति॑ । ह्व॒य॒ते॒ । ।

उप॑हूत॒मित्युप॑-हू॒त॒म् । बृ॒हत् । स॒ह । दि॒वा । इति॑ । आ॒ह॒ ।
</details>

<details><summary>भट्टभास्कर-टीका</summary>

3पशवो वा इति ॥ वननीयस्वभावत्वात् ॥
</details>

<details><summary>सायण-टीका</summary>

तत्र साम-विशेष-वाचिना वामदेव्य-शब्देन तत्-साम-साध्याः पशव उपलक्ष्यन्ते। तद् एतद् दर्शयति - 

"उपहूतम्" इति। 
</details>

<details open><summary>विश्वास-प्रस्तुतिः</summary>

ऐ॒रव्ँ वै बृ॒हदिरा॑मे॒व स॒ह दि॒वोप॑ ह्वयते ।  
</details>

<details><summary>मूलम्</summary>

ऐ॒रव्ँ वै बृ॒हदिरा॑मे॒व स॒ह दि॒वोप॑ ह्वयते ।  
</details>

<details><summary>पद-पाठः</summary>

ऐ॒रम् । वै । बृ॒हत् । इरा॑म् । ए॒व । स॒ह । दि॒वा । उपेति॑ । ह्व॒य॒ते॒ ।
</details>

<details><summary>भट्टभास्कर-टीका</summary>

4ऐरमिति ॥ **इरा** वृष्टिः, तत्र भवं सारम् ऐरं तेन वृष्टिर्लक्ष्यते । दिवो वृष्टिं प्रवर्तयति ॥
</details>

<details><summary>सायण-टीका</summary>

इरा-शब्द-वाच्या वृष्टिस् तत्-संबन्धि बृहत्-साम। ईर-वृष्टेर् बृहत्-साम-साध्यत्वाद् इत्य् एतम् अर्थं दर्शयति- 

"उपहूतम्" इति।  
</details>

<details><summary>मूलम् (संयुक्तम्)</summary>

उप॑हूतास्स॒प्त होत्रा॒ इत्या॑ह॒ होत्रा॑ ए॒वोप॑ ह्वयत॒ उप॑हूता धे॒नुः [37]  स॒हर्ष॒भेत्या॑ह
</details>

<details open><summary>विश्वास-प्रस्तुतिः</summary>

उप॑हूतास्स॒प्त होत्रा॒ इत्या॑ह ।  
होत्रा॑ ए॒वोप॑ ह्वयते ।  
उप॑हूता धे॒नुस्स॒हर्ष॒भेत्या॑ह ।  
</details>

<details><summary>मूलम्</summary>

उप॑हूतास्स॒प्त होत्रा॒ इत्या॑ह ।  
होत्रा॑ ए॒वोप॑ ह्वयते ।  
उप॑हूता धे॒नुस्स॒हर्ष॒भेत्या॑ह ।  
</details>

<details><summary>पद-पाठः</summary>

उप॑हूता॒ इत्युप॑-हू॒ताः॒ । स॒प्त । होत्राः॑ । इति॑ । आ॒ह॒ ।   
होत्राः॑ । ए॒व । उपेति॑ । ह्व॒य॒ते॒ ।  
उप॑हू॒तेत्युप॑-हू॒ता॒ । धे॒नुः । । स॒हर्ष॒भेति॑ स॒ह-ऋ॒ष॒भा॒ । इति॑ । आ॒ह॒ ।

</details>


<details><summary>भट्टभास्कर-टीका</summary>

5होतृकान् पुनर्यागेषु प्रवर्तयन्ति ॥
</details>

<details><summary>सायण-टीका</summary>

आश्वलायनेन ये होत्रका दर्शिताः "होता, प्रशास्ता, ब्राह्मणाच्छंसी, पोता, नेष्टा, अग्नीध्रः, अच्छावाक" इति, तद्-उपाह्वान-परत्वं दर्शयति -  

"उपहूता" इति। "सहर्षभेति" पदेन सूचितम् अर्थं दर्शयति "उपहूतेति"।
</details>

<details open><summary>विश्वास-प्रस्तुतिः</summary>

मि॒थु॒नमे॒वोप॑ ह्वयते ।  
उप॑हूतो भ॒क्षस्सखेत्या॑ह ।  
</details>

<details><summary>मूलम्</summary>

मि॒थु॒नमे॒वोप॑ ह्वयते ।  
उप॑हूतो भ॒क्षस्सखेत्या॑ह ।  
</details>

<details><summary>पद-पाठः</summary>

मि॒थु॒नम् । ए॒व । उपेति॑ । ह्व॒य॒ते॒ ।  
उप॑हूत॒ इत्युप॑-हू॒तः॒ । भ॒क्षः । सखा॑ । इति॑ । आ॒ह॒ । 

</details>

<details><summary>भट्टभास्कर-टीका</summary>

6मिथुनमिति ॥ उपलक्षणत्वात्सर्वमिथुनानां प्रजनयितारमात्मानं करोति ।
</details>

<details open><summary>विश्वास-प्रस्तुतिः</summary>

सोमपी॒थमे॒वोप॑ ह्वयते ।  
उप॑हू॒ताँ (4) हो इत्या॑ह ।
</details>

<details><summary>मूलम्</summary>

सोमपी॒थमे॒वोप॑ ह्वयते ।  
उप॑हू॒ताँ (4) हो इत्या॑ह ।
</details>

<details><summary>पद-पाठः</summary>

सो॒म॒पी॒थमिति॑ सोम-पी॒थम् । ए॒व । उपेति॑ । ह्व॒य॒ते॒ ।   
उप॑हू॒ताँ(4) इत्युप॑-हू॒ताँ(4) । हो इति॑ । इति॑ । आ॒ह॒ ।   
</details>

<details><summary>भट्टभास्कर-टीका</summary>

7सोमपीथमिति ॥ भक्ष्यत इति **भक्षः** सोमः, **सखा** समानख्यानः, तस्य पानं पुनःपुनः प्रवर्तयति ॥
</details>

<details><summary>सायण-टीका</summary>

"भक्षः सखेत्य्" अनेन स्वोपकारक-सोम-पानम् उपलक्ष्यत इति दर्शयति -  

"उपहूत" इति। 

"हो"-शब्दः प्रयुक्तः स्वरूप-वाचीत्य् एतद् दर्शयति "उपहूताँ ३" इति। उपहूत-शब्दे रङ्ग-प्लुतिर् दूराद् आह्वानस्य घटनेनाऽऽदरार्था। 
</details>

<details><summary>प्रदीपसिंहः</summary>
हो इत्यात्मोच्यते । इति अग्रिममूलव्याख्याने टीकावचनम् ।
</details>


<details><summary>मूलम् (संयुक्तम्)</summary>

आ॒त्मान॑मे॒वोप॑ ह्वयत आ॒त्मा ह्युप॑हूतानाव्ँ॒वसि॑ष्ठ॒ इडा॒मुप॑ ह्वयते प॒शवो॒ वा इडा॑ प॒शूने॒वोप॑ ह्वयते च॒तुरुप॑ ह्वयते॒ चतु॑ष्पादो॒ हि प॒शवो॑ मान॒वीत्या॑ह॒ मनु॒र्ह्ये॑ताम् [38] अग्रेऽप॑श्यद्घृ॒तप॒दीत्या॑ह॒ यदे॒वास्यै॑ प॒दाद्घृ॒तमपी॑ड्यत॒ तस्मा॑दे॒वमा॑ह मैत्रावरु॒णीत्या॑ह मि॒त्रावरु॑णौ॒ ह्ये॑नाँ स॒मैर॑यताम्
</details>

<details open><summary>विश्वास-प्रस्तुतिः</summary>

आ॒त्मान॑मे॒वोप॑ ह्वयतेे ।  
</details>

<details><summary>मूलम्</summary>

आ॒त्मान॑मे॒वोप॑ ह्वयतेे ।  
</details>
<details><summary>पद-पाठः</summary>

आ॒त्मान॑म् । ए॒व । उपेति॑ । ह्व॒य॒ते॒ ।
</details>

<details><summary>भट्टभास्कर-टीका</summary>

8आत्मानमिति ॥ हो इत्यात्मोच्यते । हे आत्मन् उपहूतः त्वमत्रोपहूत इति भावः । मम आत्मेतिवत् भेद उपचर्यते ।   
आह्वाने प्लुतः । 'अणोऽप्रगृह्यस्य' इत्यनुनासिकः ।  
न त्वात्मनोभिरक्षिताऽग्न्यादिरुपहूयते ।
</details>

<details><summary>सायण-टीका</summary>

आत्मन उपाह्वाने प्रयोजनं दर्शयति -  

"आत्मा हीति"। यस्माद् इहाहूतानां रथंतर-पृथिव्यादीनां "भक्षः सखेत्य्" अन्तानाम् उपवासयितृतम् आत्मा, तद्-अधीनत्वाद् इतरोपाह्वानस्य, तस्माद् आत्मनो ऽप्य् उपाह्वानं कर्तव्यम्। 
</details>

<details><summary>प्रदीपसिंहः</summary>

हो इत्यात्मोच्यते । इति भाष्येण पूर्वतनमूलस्थः = उप॑हू॒ताँ (4) हो इत्या॑ह इत्यत्रस्थः होशब्दः व्याख्यातः ।
</details>

<details open><summary>विश्वास-प्रस्तुतिः</summary>

आ॒त्मा ह्युप॑हूतानाव्ँ॒वसि॑ष्ठ॒ इडा॒मुप॑ ह्वयते ।  
</details>

<details><summary>मूलम्</summary>

आ॒त्मा ह्युप॑हूतानाव्ँ॒वसि॑ष्ठ॒ इडा॒मुप॑ ह्वयते ।  
</details>

<details><summary>पद-पाठः</summary>

आ॒त्मा । हि । उप॑हूताना॒मित्युप॑-हू॒ता॒ना॒म् । वसि॑ष्ठः ।   
इडा॑म् । उपेति॑ । ह्व॒य॒ते॒ ।

</details>

<details><summary>भट्टभास्कर-टीका</summary>

तत्र आत्मन आह्वानेन कोऽर्थ आत्मनस्तत्राह - **आत्मा हीति ।** अन्नादिषु मध्ये आत्मा वासयितृतमः तस्मादात्माऽप्युपहूयते इति ।  

यद्वा - तस्मादिति । उच्चैरुपहूत इति । 'दूराद्धूरे च' इति प्लुतस्यैवं व्याख्या ।
</details>
<details><summary>प्रदीपसिंहः</summary>

यद्वा - तस्मादिति इति टीकावाक्यम् अग्रिममूलस्य व्याख्यानम् । तस्मा॑दे॒वमा॑ह ।  इति मूलम् । एवम् =उच्चैरुपहूत इति <टीकावाक्यमिदम्)। इत्यर्थः ।
</details>


<details open><summary>विश्वास-प्रस्तुतिः</summary>

प॒शवो॒ वा इडा॑ प॒शूने॒वोप॑ ह्वयते ।   
च॒तुरुप॑ ह्वयते ।   
</details>

<details><summary>मूलम्</summary>

प॒शवो॒ वा इडा॑ प॒शूने॒वोप॑ ह्वयते ।   
च॒तुरुप॑ ह्वयते ।   
</details>

<details><summary>पद-पाठः</summary>

प॒शवः॑ । वै । इडा॑ ।   
प॒शून् । ए॒व । उपेति॑ । ह्व॒य॒ते॒ ।  
च॒तुः । उपेति॑ । ह्व॒य॒ते॒ ।  
</details>

<details><summary>भट्टभास्कर-टीका</summary>

इडामुपह्वयत इति । वृष्टिरन्नं पशवो देवता वा इडा द्रव्याभिमानिनी तामुपाह्वयते । इडोपहूतेत्यस्यार्थोऽनेन व्याख्यातः ।   
उपहूतेडेति च स एवार्थः । बहुकृत्वो वचनमादरार्थम् । यथोक्तं 'अभ्यासेन भूयांसमर्थमधिगच्छति' इति ।   
तत्रातिप्रसङ्गनिवृत्त्यर्थं चतुरुपह्वयत इत्युक्तम् । चतुष्पदां लाभश्चतुष्ट्वेन इडोपहूतेत्यस्याभ्यासाच्च ।
</details>

<details><summary>सायण-टीका</summary>

"इडोपहूतेत्य्" आरभ्य "मानवीत्य्" एतस्मात् प्राचीनस्य वाक्य-समूहस्य तात्पर्यं दर्शयति -  

"इडाम् उपेति"। इडा-शब्देन गो-शरीर-धारिणी देवतोच्यते। तस्या उपाह्वानम् "इडोपहूतेत्यादि"-वाक्येन कुर्यात्। इडायाः पशु-रूपत्वात् तद्-उपाह्वानेन पशु-प्राप्तिर् भवति। आरोहावरोह-रूपयोर् वाक्ययोर् द्विर् आवृत्तत्वाच् चतुर्-वारम् उपाह्वानं संपद्यते। 
</details>

<details open><summary>विश्वास-प्रस्तुतिः</summary>

चतु॑ष्पादो॒ हि प॒शवो॑ मान॒वीत्या॑ह ।  
मनु॒र्ह्ये॑तामग्रे॑ऽप॑श्यत् ।  
घृ॒तप॒दीत्या॑ह ।  
यदे॒वास्यै॑ प॒दाद्घृ॒तमपी॑ड्यत ।  
तस्मा॑दे॒वमा॑ह ।  
मै॒त्रा॒व॒रु॒णीत्या॑ह ।  
मि॒त्रावरु॑णौ॒ ह्ये॑नाँ स॒मैर॑यताेम् ।  
</details>

<details><summary>मूलम्</summary>

चतु॑ष्पादो॒ हि प॒शवो॑ मान॒वीत्या॑ह ।  
मनु॒र्ह्ये॑तामग्रे॑ऽप॑श्यत् ।  
घृ॒तप॒दीत्या॑ह ।  
यदे॒वास्यै॑ प॒दाद्घृ॒तमपी॑ड्यत ।  
तस्मा॑दे॒वमा॑ह ।  
मै॒त्रा॒व॒रु॒णीत्या॑ह ।  
मि॒त्रावरु॑णौ॒ ह्ये॑नाँ स॒मैर॑यताेम् ।  
</details>

<details><summary>पद-पाठः</summary>

चतु॑ष्पाद॒ इति॒ चतुः॑-पा॒दः॒ । हि । प॒शवः॑ । मा॒न॒वी । इति॑ । आ॒ह॒ ।   
मनुः॑ । हि । ए॒ताम् । । अग्रे॑ । अप॑श्यत् ।

घृ॒तप॒दीति॑ घृ॒त-प॒दी॒ । इति॑ । आ॒ह॒ ।   
यत् । ए॒व । अ॒स्यै॒ । प॒दात् । घृ॒तम् । अपी॑ड्यत ।   तस्मा॑त् । ए॒वम् । आ॒ह॒ ।  
मि॒त्रावरु॑णा॒विति॑ मि॒त्रा-वरु॑णौ । हि । ए॒ना॒म् । स॒मैर॑यता॒मिति॑ सम्-ऐर॑यताम् ।   
</details>

<details><summary>भट्टभास्कर-टीका</summary>

इत्थं मानवीत्यादि । गतम् । घृतपदीत्यादि । गतम् ॥
</details>

<details><summary>सायण-टीका</summary>

पशूनां चतुष्-पदत्वाद् एतद् उपपन्नम्। तयोर् आवृत्त्या मध्ये "सेयम् इडास्मान् उपह्वयताम्" इत्य् एतद् इडा-देवतायाः प्रार्थना स्वस्मिन् देवतानुग्रहार्थम्।  
"मनुः पृथिव्या" इत्य् अस्मिन्न् उपाख्याने "मानवीत्यादि"-शब्दार्थः प्रसिद्ध इत्य् एतद् दर्शयति -  
"मानवीत्याहेति"। 
</details>

<details><summary>मूलम् (संयुक्तम्)</summary>

ब्रह्म॑ दे॒वकृ॑त॒मुप॑हूत॒मित्या॑ह॒ ब्रह्मै॒वोप॑ ह्वयते॒ दैव्या॑ अध्व॒र्यव॒ उप॑हूता॒ उप॑हूता मनु॒ष्या॑ इत्या॑ह देवमनु॒ष्याने॒वोप॑ ह्वयते
</details>

<details open><summary>विश्वास-प्रस्तुतिः</summary>

ब्रह्म॑ दे॒वकृ॑त॒मुप॑हूत॒मित्या॑ह ।  
ब्रह्मै॒वोप॑ ह्वयते ।  
दैव्या॑ अध्व॒र्यव॒ उप॑हूता॒ उप॑हूता मनु॒ष्या॑ इत्या॑ह ।  
</details>

<details><summary>मूलम्</summary>

ब्रह्म॑ दे॒वकृ॑त॒मुप॑हूत॒मित्या॑ह ।  
ब्रह्मै॒वोप॑ ह्वयते ।  
दैव्या॑ अध्व॒र्यव॒ उप॑हूता॒ उप॑हूता मनु॒ष्या॑ इत्या॑ह ।  
</details>
<details><summary>पद-पाठः</summary>

ब्रह्म॑ । दे॒वकृ॑त॒मिति॑ दे॒व-कृ॒त॒म् । उप॑हूत॒मित्युप॑-हू॒त॒म् । इति॑ । आ॒ह॒ ।   

ब्रह्म॑ । ए॒व । उपेति॑ । ह्व॒य॒ते॒ ।   
दैव्याः॑ । अ॒ध्व॒र्यवः॑ । उप॑हूता॒ इत्युप॑-हू॒ताः॒ । उप॑हूता॒ इत्युप॑-हू॒ताः॒ । म॒नु॒ष्याः॑ । इति॑ । आ॒ह॒ ।
</details>

<details><summary>भट्टभास्कर-टीका</summary>

9ब्रह्म परिबृढं यज्ञाख्यं कर्म देवेन ब्रह्मणा ऋत्विग्भिर्वा कृतम् ।
</details>

<details><summary>सायण-टीका</summary>

पुरा देवैर् निष्पादितम् इडोपाह्वान-रूपं यत् परिवृत्तं (ढं) कर्म, तस्योपाह्वानं दर्शयति -  
"ब्रह्म देवेति"। "अश्विनौ हि देवानाम् अध्वर्यू आस्ताम्" इत्यादिश्रुतिषु श्रुता ये दैव्या अध्वर्यवो ये च दृश्यमाना मानुषास् तेषाम् उपाह्वानं दर्शयति - 
"दैव्या" इति। 
</details>

<details open><summary>विश्वास-प्रस्तुतिः</summary>

दे॒व॒म॒नु॒ष्याने॒वोप॑ ह्वयते ।  
</details>

<details><summary>मूलम्</summary>

दे॒व॒म॒नु॒ष्याने॒वोप॑ ह्वयते ।  
</details>
<details><summary>पद-पाठः</summary>

दे॒व॒म॒नु॒ष्यानिति॑ देव-म॒नु॒ष्यान् । ए॒व । उपेति॑ । ह्व॒य॒ते॒ ।   
</details>

<details><summary>भट्टभास्कर-टीका</summary>

देवमनुष्यानिति । देवमनुष्यांश्चाध्वरस्य नेतॄनुपह्वयते ॥
</details>

<details><summary>मूलम् (संयुक्तम्)</summary>

य इ॒मय्ँ य॒ज्ञमवा॒न्ये य॒ज्ञप॑तिव्ँ॒वर्धा॒नित्या॑ह [39] य॒ज्ञाय॑ चै॒व यज॑मानाय चा॒शिष॒मा शा॑स्त॒ उप॑हूते॒ द्यावा॑पृथि॒वी इत्या॑ह॒ द्यावा॑पृथि॒वी ए॒वोप॑ ह्वयते
</details>

<details open><summary>विश्वास-प्रस्तुतिः</summary>

य इ॒मय्ँ य॒ज्ञमवा॒न् ये य॒ज्ञप॑तिव्ँ॒वर्धा॒नित्या॑ह ।  
य॒ज्ञाय॑ चै॒व यज॑मानाय चा॒शिष॒मा शा॑स्ते ।  
उप॑हूते॒ द्यावा॑पृथि॒वी इत्या॑ह ।  
द्यावा॑पृथि॒वी ए॒वोप॑ ह्वयते ।  
</details>

<details><summary>मूलम्</summary>

य इ॒मय्ँ य॒ज्ञमवा॒न् ये य॒ज्ञप॑तिव्ँ॒वर्धा॒नित्या॑ह ।  
य॒ज्ञाय॑ चै॒व यज॑मानाय चा॒शिष॒मा शा॑स्ते ।  
उप॑हूते॒ द्यावा॑पृथि॒वी इत्या॑ह ।  
द्यावा॑पृथि॒वी ए॒वोप॑ ह्वयते ।  
</details>

<details><summary>पद-पाठः</summary>

ये । इ॒मम् । य॒ज्ञम् । अवा॑न् । ये । य॒ज्ञप॑ति॒मिति॑ य॒ज्ञ-प॒ति॒म् । वर्धा॑न् । इति॑ । आ॒ह॒ ।  

य॒ज्ञाय॑ । च॒ । ए॒व । यज॑मानाय । च॒ । आ॒शिष॒मित्या॑-शिष॑म् । एति॑ । शा॒स्ते॒ ।

उप॑हूते॒ इत्युप॑-हू॒ते॒ । द्यावा॑पृथि॒वी इति॒ द्यावा॑-पृ॒थि॒वी । इति॑ । आ॒ह॒ ।

द्यावा॑पृथि॒वी इति॒ द्यावा॑-पृ॒थि॒वी । ए॒व । उपेति॑ । ह्व॒य॒ते॒ ।   
</details>

<details><summary>भट्टभास्कर-टीका</summary>

10यज्ञाय चैवेत्यादि ॥ गतम् ॥
</details>

<details><summary>सायण-टीका</summary>

पूर्वोक्ता दैव्या मानुषाश् च ये ऽध्वर्यवस् ते सर्वे ऽपीमं यज्ञम् अवन्तु यज्ञ-पतिं च वर्धयन्त्व् इत्य् एवम् आशीः-परतां दर्शयति - 

"य इमम्" इति। 

"उपहूतं रथंतरं सह पृथिव्येत्य्" अत्र यथा पृथिवी-शब्दो ऽन्न-लक्षकः, नात्र तथा द्यावा-पृथिवी-शब्दार्थाव् किंतु स्वार्थ-पराव् इत्य् एतद् दर्शयति - 
"उपहूते" इति। 
</details>

<details><summary>मूलम् (संयुक्तम्)</summary>

पूर्व॒जे ऋ॒ताव॑री॒ इत्या॑ह पूर्व॒जे ह्ये॑ते ऋ॒ताव॑री दे॒वी दे॒वपु॑त्रे॒ इत्या॑ह दे॒वी ह्ये॑ते दे॒वपु॑त्रे॒ उप॑हूतो॒ऽयय्ँयज॑मान॒ इत्या॑ह॒ यज॑मानमे॒वोप॑ ह्वयत॒ उत्त॑रस्यान्देवय॒ज्याया॒मुप॑हूतो॒ भूय॑सि हवि॒ष्कर॑ण॒ उप॑हूतो दि॒व्ये धाम॒न्नुप॑हूतः [40] इत्या॑ह
</details>

<details open><summary>विश्वास-प्रस्तुतिः</summary>

पू॒र्व॒जे ऋ॒ताव॑री॒ इत्या॑ह ।  
पू॒र्व॒जे ह्ये॑ते ऋ॒ताव॑री दे॒वी दे॒वपु॑त्रे॒ इत्या॑ह ।  
दे॒वी ह्ये॑ते दे॒वपु॑त्रे॒ उप॑हूतो॒ऽयय्ँयज॑मान॒ इत्या॑ह।  
यज॑मानमे॒वोप॑ ह्वयते ।  

उत्त॑रस्यान्देवय॒ज्याया॒मुप॑हूतो॒,  भूय॑सि हवि॒ष्कर॑ण॒ उप॑हूतो, दि॒व्ये धाम॒न्नुप॑हूत  इत्या॑ह ।
</details>

<details><summary>मूलम्</summary>

पू॒र्व॒जे ऋ॒ताव॑री॒ इत्या॑ह ।  
पू॒र्व॒जे ह्ये॑ते ऋ॒ताव॑री दे॒वी दे॒वपु॑त्रे॒ इत्या॑ह ।  
दे॒वी ह्ये॑ते दे॒वपु॑त्रे॒ उप॑हूतो॒ऽयय्ँयज॑मान॒ इत्या॑ह।  
यज॑मानमे॒वोप॑ ह्वयते ।  

उत्त॑रस्यान्देवय॒ज्याया॒मुप॑हूतो॒,  भूय॑सि हवि॒ष्कर॑ण॒ उप॑हूतो, दि॒व्ये धाम॒न्नुप॑हूत  इत्या॑ह ।
</details>

<details><summary>पद-पाठः</summary>

पू॒र्व॒जे इति॑ पूर्व-जे । ऋ॒ताव॑री॒ इत्यृ॒त-व॒री॒ । इति॑ । आ॒ह॒ ।  
पू॒र्व॒जे इति॑ पूर्व-जे । हि । ए॒ते इति॑ । ऋ॒ताव॑री॒ इत्यृ॒त-व॒री॒ । दे॒वी इति॑ । दे॒वपु॑त्रे॒ इति॑ दे॒व-पु॒त्रे॒ । इति॑ । आ॒ह॒ ।  

दे॒वी इति॑ । हि । ए॒ते इति॑ । दे॒वपु॑त्रे॒ इति॑ दे॒व-पु॒त्रे॒ । उप॑हूत॒ इत्युप॑-हू॒तः॒ । अ॒यम् । यज॑मानः । इति॑ । आ॒ह॒ ।

यज॑मानम् । ए॒व । उपेति॑ । ह्व॒य॒ते॒ >

उत्त॑रस्या॒मित्युत्-त॒र॒स्या॒म् । दे॒व॒य॒ज्याया॒मिति॑ देव-य॒ज्याया॑म् । उप॑हूत॒ इत्युप॑-हू॒तः॒ । भूय॑सि । ह॒वि॒ष्कर॑ण॒ इति॑ हविः-कर॑णे । उप॑हूत॒ इत्युप॑-हू॒तः॒ । दि॒व्ये । धाम॑न् । उप॑हूत॒ इत्युप॑-हू॒तः॒ ।  
। इति॑ । आ॒ह॒ ।
</details>

<details><summary>भट्टभास्कर-टीका</summary>

11पूर्वजे इति ॥ सर्वविकारेभ्यः पूर्वमुत्पन्ने । **ऋतावरी** सत्यवत्यौ वा तत्साधनत्वेन ।  
मत्वर्थीये मतुपि 'वनो र च' इति, 'वा छन्दसि'इति पूर्वसवर्णदीर्घत्वम् ।  

देवनशीले देव्यौ देवाः पुत्राः ययोस्तौ तादृश्यौ ॥
</details>

<details><summary>सायण-टीका</summary>

ते च द्यावा-पृथिव्यौ देव-तिर्यङ्-मनुष्याद्य्-उत्पत्तेः पूर्वम् एवोत्पन्ने, ऋत-शब्दावाच्यो यज्ञो ऽनयोर् वर्तत इति ऋतावर्त्यौ, नैते केवलम् ऋत्विग्-आदि-रूपे किंतु देव्यौ, देवाः पुत्रा ययोस् ते देव-पुत्रे इत्य् एतां विशेषणार्थ-सिद्धिं दर्शयति -  
"पूर्वजे" इति। "यजमानः प्रस्तर" इत्यादि-वद् अत्र यजमान-शब्दो नार्थान्तर-लक्षक इत्य् एतद् दर्शयति -  
"उपहूतो ऽयम्" इति। येषां देव-यज्यादीनाम् अर्थे यजमानोपाह्वानं, तान् एतान् विस्पष्टं दर्शयति -- 
"उत्तरस्याम्" इति। सोम-यागादि-रूपाया उत्तर-देव-यज्यायाः प्रजा-हेतुत्वेन प्रजात्वम्। अस्याम् एवेष्टौ बहु-हविः-संपादकस्य पशु-हेतुत्वेन पशुत्वम्। 
</details>

<details><summary>मूलम् (संयुक्तम्)</summary>

प्र॒जा वा उत्त॑रा देवय॒ज्या प॒शवो॒ भूयो॑ हवि॒ष्कर॑णँ सुव॒र्गो लो॒को दि॒व्यन्धामे॒दम॑सी॒दम॒सीत्ये॒व य॒ज्ञस्य॑ प्रि॒यन्धामोप॑ ह्वयते॒ विश्व॑मस्य प्रि॒यमुप॑हूत॒मित्या॒हाछ॑म्बट्कारमे॒वोप॑ ह्वयते ॥ [41]  
</details>

<details open><summary>विश्वास-प्रस्तुतिः</summary>

प्र॒जा वा उत्त॑रा देवय॒ज्या ।  
प॒शवो॒ भूयो॑ हवि॒ष्कर॑णम् ।  
सुव॒र्गो लो॒को दि॒व्यन्धाम॑ ।  
</details>

<details><summary>मूलम्</summary>

प्र॒जा वा उत्त॑रा देवय॒ज्या ।  
प॒शवो॒ भूयो॑ हवि॒ष्कर॑णम् ।  
सुव॒र्गो लो॒को दि॒व्यन्धाम॑ ।  
</details>

<details><summary>पद-पाठः</summary>

प्र॒जेति॑ प्र-जा । वै । उत्त॒रेत्युत्-त॒रा॒ । दे॒व॒य॒ज्येति॑ देव-य॒ज्या ।   
प॒शवः॑ । भूयः॑ । ह॒वि॒ष्कर॑ण॒मिति॑ हविः-कर॑णम् ।   सु॒व॒र्ग इति॑ सुवः-गः । लो॒कः । दि॒व्यम् । धाम॑ ।
</details>

<details><summary>भट्टभास्कर-टीका</summary>

12प्रजा वा इत्यादि ॥ दर्शपूर्णमासाद्यविच्छेदः प्रजाहेतुः ।
</details>

<details open><summary>विश्वास-प्रस्तुतिः</summary>

इ॒दम॑सी॒दम॒सीत्ये॒व य॒ज्ञस्य॑ प्रि॒यन्धामोप॑ ह्वयते ।
विश्व॑मस्य प्रि॒यमुप॑हूत॒मित्या॑ह ।
</details>

<details><summary>मूलम्</summary>

इ॒दम॑सी॒दम॒सीत्ये॒व य॒ज्ञस्य॑ प्रि॒यन्धामोप॑ ह्वयते ।
विश्व॑मस्य प्रि॒यमुप॑हूत॒मित्या॑ह ।
</details>

<details><summary>पद-पाठः</summary>
इ॒दम् । अ॒सि॒ । इ॒दम् । अ॒सि॒ । इति॑ । ए॒व । य॒ज्ञस्य॑ । प्रि॒यम् । धाम॑ । उपेति॑ । ह्व॒य॒ते॒ ।   

विश्व॑म् । अ॒स्य॒ । प्रि॒यम् । उप॑हूत॒मित्युप॑-हू॒त॒म् । इति॑ । आ॒ह॒ ।   
</details>

<details><summary>भट्टभास्कर-टीका</summary>

इदमसीदमसीत्यादि । प्रजा वा पशवः स्वर्गो वा यद्यज्ञस्य प्रियं धाम तादात्म्येन यज्ञे यजमानः उपहूतो भवति ।
</details>

<details><summary>सायण-टीका</summary>

"इदं मे देवा हविर् जुषन्ताम् इति तस्मिन्न् उपहूत" इत्य् अस्य स्पष्टार्थस्य मन्त्र-वाक्यस्य विवक्षितं तात्पर्यं दर्शयति -  
"इदम् असीति"। 

"इदं प्रवर्तमानं मदीयं हविर् देवा जुषन्ताम्" इति वक्तुं तस्मिन् दर्श-पूर्णमास-कर्मणि यजमान उपहृत इत्य् एतावद् एव न भवति, किंत्व् "इदं निरूढ-पशुबन्ध-रूपं कर्म चिकीर्षुर् असि, सोम-याग-रूपम् इदं कर्म चिकीर्षुर् असि" इत्य् एवं सर्व-कर्म-विवक्षा-द्योतनार्था वीप्सा। 

अन्यद् यजमानस्य यत् प्रियं तत् सर्वम् उपहूतं, तस्य चोपहूतस्य सर्वस्य प्रियस्य स्वामी यजमान उपहूत इत्य् अनेनोपाह्वानस्य न्यूनतां विचार्य संपूर्णता संपद्यतेत्य् एतद् दर्शयति - "विश्वम् अस्येति"। 
</details>

<details open><summary>विश्वास-प्रस्तुतिः</summary>

अछ॑म्बट्कारमे॒वोप॑ ह्वयते ॥
</details>

<details><summary>मूलम्</summary>

अछ॑म्बट्कारमे॒वोप॑ ह्वयते ॥
</details>

<details><summary>पद-पाठः</summary>

अछ॑म्बट्कार॒मित्यछ॑म्बट्-का॒र॒म् । ए॒व । उपेति॑ । ह्व॒य॒ते॒ ॥ [41]  
</details>

<details><summary>भट्टभास्कर-टीका</summary>

अछम्बट्कारमेवेति । **बट्** इति सत्यनाम । तस्य छादनं **छम्बट्काः** किञ्चिदप्यपरिच्छाद्य सर्वमप्यस्य यजमानस्य प्रियमुपह्वयते ॥

इति द्वितीये षष्ठे सप्तमोऽनुवाकः ॥  
</details>

<details><summary>सायण-टीका</summary>

अपेक्षितस्यार्थस्य प्रच्छादनेनानुष्ठान-वैयर्थ्यं छम्बट्कारस् तद् यथा न भवति तथैवैनं यजमानम् उपहूतवान् भवति।
</details>
