<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>यजुर्वेदे विश्वासटिप्पन्यः  | प्रश्नः-1</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.143.0">
    
    
      <META NAME="ROBOTS" CONTENT="INDEX, FOLLOW">
    

    <link href="/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/" rel="alternate" type="application/rss+xml" title="यजुर्वेदे विश्वासटिप्पन्यः" />
    <link href="/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/" rel="feed" type="application/rss+xml" title="यजुर्वेदे विश्वासटिप्पन्यः" />

    <meta property="og:url" content="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/">
  <meta property="og:site_name" content="यजुर्वेदे विश्वासटिप्पन्यः">
  <meta property="og:title" content="प्रश्नः-1">
  <meta property="og:description" content="ॐ तत्सद्‌ब्रह्मणे नमः ।
श्रीमत्सायणाचार्यविरचितभाष्यसमेता कृष्णयजुर्वेदीयतैत्तिरीयसंहिता ।
आदिमं काण्डम्‌ ।
(तत्र प्रथमप्रपाठके प्रथमोऽनुवाकः)
(भाष्यकारोपोद्‌घातः)
(गजवदनमचिन्त्यं तीक्ष्णदन्तं त्रिनेत्रं बृहदुदरविशेषं भूतराजं पुराणम् ।
अमरवरसुपूज्यं रक्तवर्णं सुरेशं पशुपतिसुतमीशं विघ्नराजं नमामि ॥१॥
मूलाधारे चतुष्पत्रे पद्मकिञ्जल्कशोभिते । दाडिमीकुसुमप्रख्ये तरुणादित्यसंनिभे ॥२॥
भगाख्ये कुण्डलीचक्रे पूजयेत्परमेश्वरीम् । अङ्‌कुशं चाक्षसूत्रं च पाशपुस्तकधारिणीम् ।
मुक्ताहारसमायुक्तां देवीं ध्यायेच्चतुर्भुजाम् ॥३॥
कपिलसटमुदञ्चत्कर्णमग्नीन्द्विनाक्षं विवृतवदनविद्युज्जिह्वमुत्फुल्लनासम् ।
अरिदरकरयुग्मं योगपट्टाङ्गजानु-स्थितकरमरुणाङ्घ्रिं श्रीनृसिंहं नतोऽस्मि ॥४॥
नमामि विष्णुं विधियज्ञरूपं सरस्वतीं चापि तदीयजिह्वाम् । त्रैविद्यवृद्धान्विदुषो गुरूंश्च बौधायनाचार्यपदद्वयं च ॥५॥)
वागीशाद्याः सुमनसः सर्वार्थानामुपक्रमे । यं नत्वा कृतकृत्याः स्युस्तं नमामि गजाननम् ॥६॥
यस्य निःश्वसितं वेदा यो वेदेभ्योऽखिलं जगत् । निर्ममे तमहं वन्दे विद्यातीर्थमहेश्वरम् ॥७॥
त(य)त्कटाक्षेण तद्रूपं दधद्‌बुक्कमहीपतिः । अन्वशान्माधवाचार्यं वेदार्थस्य प्रकाशने ॥८॥
स प्राह नृपतिं राजन्सायणार्यो ममानुजः । सर्वं वेत्त्येष वेदानां व्याख्यातृत्वे नियुज्यताम् ॥९॥
इत्युक्तो माधवार्येण वीरबुक्कमहीपतिः । अन्वशात्सायाणाचार्यं वेदार्थस्य प्रकाशने ॥१०॥
ये पूर्वोत्तरमीमांसे ते व्याख्यायातिसंग्रहात् । कृपालुर्माधवाचार्यो वेदार्थं वक्तुमुद्यतः ॥११॥
ब्राह्मणं कल्पसूत्रे द्वे मीमांसां व्याकृतिं तथा । उदाहृत्याथ तैः सर्वैर्वेदार्थः स्पष्टमीर्यते ॥१२॥">
  <meta property="og:locale" content="en_us">
  <meta property="og:type" content="article">
    <meta property="article:section" content="taittiriyam">

  <meta itemprop="name" content="प्रश्नः-1">
  <meta itemprop="description" content="ॐ तत्सद्‌ब्रह्मणे नमः ।
श्रीमत्सायणाचार्यविरचितभाष्यसमेता कृष्णयजुर्वेदीयतैत्तिरीयसंहिता ।
आदिमं काण्डम्‌ ।
(तत्र प्रथमप्रपाठके प्रथमोऽनुवाकः)
(भाष्यकारोपोद्‌घातः)
(गजवदनमचिन्त्यं तीक्ष्णदन्तं त्रिनेत्रं बृहदुदरविशेषं भूतराजं पुराणम् ।
अमरवरसुपूज्यं रक्तवर्णं सुरेशं पशुपतिसुतमीशं विघ्नराजं नमामि ॥१॥
मूलाधारे चतुष्पत्रे पद्मकिञ्जल्कशोभिते । दाडिमीकुसुमप्रख्ये तरुणादित्यसंनिभे ॥२॥
भगाख्ये कुण्डलीचक्रे पूजयेत्परमेश्वरीम् । अङ्‌कुशं चाक्षसूत्रं च पाशपुस्तकधारिणीम् ।
मुक्ताहारसमायुक्तां देवीं ध्यायेच्चतुर्भुजाम् ॥३॥
कपिलसटमुदञ्चत्कर्णमग्नीन्द्विनाक्षं विवृतवदनविद्युज्जिह्वमुत्फुल्लनासम् ।
अरिदरकरयुग्मं योगपट्टाङ्गजानु-स्थितकरमरुणाङ्घ्रिं श्रीनृसिंहं नतोऽस्मि ॥४॥
नमामि विष्णुं विधियज्ञरूपं सरस्वतीं चापि तदीयजिह्वाम् । त्रैविद्यवृद्धान्विदुषो गुरूंश्च बौधायनाचार्यपदद्वयं च ॥५॥)
वागीशाद्याः सुमनसः सर्वार्थानामुपक्रमे । यं नत्वा कृतकृत्याः स्युस्तं नमामि गजाननम् ॥६॥
यस्य निःश्वसितं वेदा यो वेदेभ्योऽखिलं जगत् । निर्ममे तमहं वन्दे विद्यातीर्थमहेश्वरम् ॥७॥
त(य)त्कटाक्षेण तद्रूपं दधद्‌बुक्कमहीपतिः । अन्वशान्माधवाचार्यं वेदार्थस्य प्रकाशने ॥८॥
स प्राह नृपतिं राजन्सायणार्यो ममानुजः । सर्वं वेत्त्येष वेदानां व्याख्यातृत्वे नियुज्यताम् ॥९॥
इत्युक्तो माधवार्येण वीरबुक्कमहीपतिः । अन्वशात्सायाणाचार्यं वेदार्थस्य प्रकाशने ॥१०॥
ये पूर्वोत्तरमीमांसे ते व्याख्यायातिसंग्रहात् । कृपालुर्माधवाचार्यो वेदार्थं वक्तुमुद्यतः ॥११॥
ब्राह्मणं कल्पसूत्रे द्वे मीमांसां व्याकृतिं तथा । उदाहृत्याथ तैः सर्वैर्वेदार्थः स्पष्टमीर्यते ॥१२॥">
  <meta itemprop="wordCount" content="35620">
  <meta name="twitter:card" content="summary">
  <meta name="twitter:title" content="प्रश्नः-1">
  <meta name="twitter:description" content="ॐ तत्सद्‌ब्रह्मणे नमः ।
श्रीमत्सायणाचार्यविरचितभाष्यसमेता कृष्णयजुर्वेदीयतैत्तिरीयसंहिता ।
आदिमं काण्डम्‌ ।
(तत्र प्रथमप्रपाठके प्रथमोऽनुवाकः)
(भाष्यकारोपोद्‌घातः)
(गजवदनमचिन्त्यं तीक्ष्णदन्तं त्रिनेत्रं बृहदुदरविशेषं भूतराजं पुराणम् ।
अमरवरसुपूज्यं रक्तवर्णं सुरेशं पशुपतिसुतमीशं विघ्नराजं नमामि ॥१॥
मूलाधारे चतुष्पत्रे पद्मकिञ्जल्कशोभिते । दाडिमीकुसुमप्रख्ये तरुणादित्यसंनिभे ॥२॥
भगाख्ये कुण्डलीचक्रे पूजयेत्परमेश्वरीम् । अङ्‌कुशं चाक्षसूत्रं च पाशपुस्तकधारिणीम् ।
मुक्ताहारसमायुक्तां देवीं ध्यायेच्चतुर्भुजाम् ॥३॥
कपिलसटमुदञ्चत्कर्णमग्नीन्द्विनाक्षं विवृतवदनविद्युज्जिह्वमुत्फुल्लनासम् ।
अरिदरकरयुग्मं योगपट्टाङ्गजानु-स्थितकरमरुणाङ्घ्रिं श्रीनृसिंहं नतोऽस्मि ॥४॥
नमामि विष्णुं विधियज्ञरूपं सरस्वतीं चापि तदीयजिह्वाम् । त्रैविद्यवृद्धान्विदुषो गुरूंश्च बौधायनाचार्यपदद्वयं च ॥५॥)
वागीशाद्याः सुमनसः सर्वार्थानामुपक्रमे । यं नत्वा कृतकृत्याः स्युस्तं नमामि गजाननम् ॥६॥
यस्य निःश्वसितं वेदा यो वेदेभ्योऽखिलं जगत् । निर्ममे तमहं वन्दे विद्यातीर्थमहेश्वरम् ॥७॥
त(य)त्कटाक्षेण तद्रूपं दधद्‌बुक्कमहीपतिः । अन्वशान्माधवाचार्यं वेदार्थस्य प्रकाशने ॥८॥
स प्राह नृपतिं राजन्सायणार्यो ममानुजः । सर्वं वेत्त्येष वेदानां व्याख्यातृत्वे नियुज्यताम् ॥९॥
इत्युक्तो माधवार्येण वीरबुक्कमहीपतिः । अन्वशात्सायाणाचार्यं वेदार्थस्य प्रकाशने ॥१०॥
ये पूर्वोत्तरमीमांसे ते व्याख्यायातिसंग्रहात् । कृपालुर्माधवाचार्यो वेदार्थं वक्तुमुद्यतः ॥११॥
ब्राह्मणं कल्पसूत्रे द्वे मीमांसां व्याकृतिं तथा । उदाहृत्याथ तैः सर्वैर्वेदार्थः स्पष्टमीर्यते ॥१२॥">
<script type="text/javascript">
    
    let baseURL = "https:\/\/vishvAsa.github.io\/vedAH_yajuH\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022build_img\u0022:\u0022https:\/\/github.com\/vishvAsa\/vedAH_yajuH\/actions\/workflows\/build.yml\/badge.svg\u0022,\u0022build_url\u0022:\u0022https:\/\/github.com\/vishvAsa\/vedAH_yajuH\/actions\/workflows\/build.yml\u0022,\u0022contactlink\u0022:\u0022https:\/\/github.com\/vishvAsa\/vedAH_yajuH\/issues\/new\u0022,\u0022env\u0022:\u0022production\u0022,\u0022githubeditmepathbase\u0022:\u0022https:\/\/github.com\/vishvAsa\/vedAH_yajuH\/edit\/content\/\u0022}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022url\u0022:\u0022recdir:\/\/\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022संस्कारः\u0022,\u0022url\u0022:\u0022..\/devaH\/\u0022},{\u0022title\u0022:\u0022आगमः\u0022,\u0022url\u0022:\u0022..\/AgamaH\/\u0022},{\u0022title\u0022:\u0022आगमः शैवः\u0022,\u0022url\u0022:\u0022..\/AgamaH_shaivaH\/\u0022},{\u0022title\u0022:\u0022आगमः वैष्णवः\u0022,\u0022url\u0022:\u0022..\/AgamaH_vaiShNavaH\/\u0022},{\u0022title\u0022:\u0022रामानुजीयम्\u0022,\u0022url\u0022:\u0022..\/rAmAnujIyam\/\u0022},{\u0022title\u0022:\u0022माध्वम्\u0022,\u0022url\u0022:\u0022..\/mAdhvam\/\u0022},{\u0022title\u0022:\u0022आगमः ब्राह्मः\u0022,\u0022url\u0022:\u0022..\/AgamaH_brAhmaH\/\u0022},{\u0022title\u0022:\u0022कल्पान्तरम्\u0022,\u0022url\u0022:\u0022..\/kalpAntaram\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022वेदाः\u0022,\u0022url\u0022:\u0022..\/vedAH\/\u0022},{\u0022title\u0022:\u0022वेदाः - ऋक्\u0022,\u0022url\u0022:\u0022..\/vedAH_Rk\/\u0022},{\u0022title\u0022:\u0022वेदाः - यजुः\u0022,\u0022url\u0022:\u0022..\/vedAH_yajuH\/\u0022},{\u0022title\u0022:\u0022वेदाः - साम\u0022,\u0022url\u0022:\u0022..\/vedAH_sAma\/\u0022},{\u0022title\u0022:\u0022पुराणम्\u0022,\u0022url\u0022:\u0022..\/purANam\/\u0022},{\u0022title\u0022:\u0022पुराणम् वैष्णवम्\u0022,\u0022url\u0022:\u0022..\/purANam_vaiShNavam\/\u0022},{\u0022title\u0022:\u0022महाभारतम्\u0022,\u0022url\u0022:\u0022..\/mahAbhAratam\/\u0022},{\u0022title\u0022:\u0022रामायणम्\u0022,\u0022url\u0022:\u0022..\/rAmAyaNam\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvyam\/\u0022},{\u0022title\u0022:\u0022ಕನ್ನಡ\u0022,\u0022url\u0022:\u0022..\/kannaDa\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022त्रिपिटकम्\u0022,\u0022url\u0022:\u0022..\/tipiTaka\/\u0022},{\u0022title\u0022:\u0022पाळयः\u0022,\u0022url\u0022:\u0022..\/pALi\/\u0022},{\u0022title\u0022:\u0022भाषान्तरम्\u0022,\u0022url\u0022:\u0022..\/bhAShAntaram\/\u0022},{\u0022title\u0022:\u0022English Lit\u0022,\u0022url\u0022:\u0022..\/english\/\u0022},{\u0022title\u0022:\u0022Book pub\u0022,\u0022url\u0022:\u0022..\/book-pub\u0022}],\u0022title\u0022:\u0022सङ्ग्रहान्तरम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022..\/\u0022},{\u0022title\u0022:\u0022\\u003ci class=\\\u0022fas fa-hand-holding-heart\\\u0022\\u003e\\u003c\/i\\u003eDonate Via Vishvas\u0022,\u0022url\u0022:\u0022https:\/\/vishvAsa.github.io\/interests\/dharma-via-vishvas\/\u0022}],\u0022title\u0022:\u0022भागाः\u0022}}");
    
    var pageRelUrlTree = {};
</script>

    
    <script type="text/javascript">
  let pageVars = {};
  pageVars.pageUrlMinusBasePath = "\/vedAH_yajuH\/taittirIyam\/sArasvata-vibhAgaH\/saMhitA\/sAyaNaH\/rA\/1\/1\/".replace(basePath, "/");
  pageVars.pageParams = {};
  pageVars.pageSource = "taittirIyam\/sArasvata-vibhAgaH\/saMhitA\/sAyaNaH\/rA\/1\/1.md";
  console.log(pageVars.pageSource);
  var pageDefaults;
  for (let possiblePageDefaults of pageDefaultsList) {
    if (pageVars.pageSource.startsWith(possiblePageDefaults.scope.pathPrefix)) {
      pageDefaults = possiblePageDefaults.values
    }
  }
    
</script>


    <script src="/vedAH_yajuH/webpack_dist/uiLib-bundle.js"></script>







    <link rel="stylesheet" href="/vedAH_yajuH/webpack_dist/uiLib.css">
<link rel="stylesheet" href="/vedAH_yajuH/css/uiLibPrint.css" media="print" >
<link rel="stylesheet" href="/vedAH_yajuH/css/fonts.css" >
<link rel="stylesheet" href="/vedAH_yajuH/css/@fortawesome/fontawesome-free/css/solid.min.css">

<link rel="stylesheet" href="/vedAH_yajuH/css/@fortawesome/fontawesome-free/css/fontawesome.min.css">


<link rel="alternate" hreflang="sa-Deva" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/" />
<link rel="alternate" hreflang="sa-Deva" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=devanagari" />

<link rel="alternate" hreflang="sa-Knda" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=kannada" />
<link rel="alternate" hreflang="sa-Mlym" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=malayalam" />
<link rel="alternate" hreflang="sa-Telu" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=telugu" />
<link rel="alternate" hreflang="sa-Taml-t-sa-Taml-m0-superscript" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=tamil_superscripted" />
<link rel="alternate" hreflang="sa-Taml" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=tamil" />
<link rel="alternate" hreflang="sa-Gran" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=grantha" />

<link rel="alternate" hreflang="sa-Gujr" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=gujarati" />
<link rel="alternate" hreflang="sa-Guru" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=gurmukhi" />
<link rel="alternate" hreflang="sa-Shar" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=sharada" />
<link rel="alternate" hreflang="sa-Dogr" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=dogra" />
<link rel="alternate" hreflang="sa-Phag" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=phags_pa" />
<link rel="alternate" hreflang="sa-Tibt" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=tibetan" />
<link rel="alternate" hreflang="sa-Sidd" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=siddham" />
<link rel="alternate" hreflang="sa-Newa" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=newa" />
<link rel="alternate" hreflang="sa-Modi" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=modi" />
<link rel="alternate" hreflang="sa-Tirh" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=tirhuta_maithili" />
<link rel="alternate" hreflang="sa-Gong" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=gondi_gujala" />
<link rel="alternate" hreflang="sa-Gonm" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=gondi_masaram" />


<link rel="alternate" hreflang="sa-Orya" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=oriya" />
<link rel="alternate" hreflang="sa-Beng-t-sa-Beng-m0-assamese" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=assamese" />
<link rel="alternate" hreflang="sa-Beng" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=bengali" />
<link rel="alternate" hreflang="sa-Mtei" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=manipuri" />
<link rel="alternate" hreflang="sa-Sinh" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=sinhala" />
<link rel="alternate" hreflang="sa-Limb" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=limbu" />
<link rel="alternate" hreflang="sa-Lepc" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=lepcha" />


<link rel="alternate" hreflang="sa-Cyrl" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=cyrillic" />
<link rel="alternate" hreflang="sa-Latn-t-sa-Zyyy-m0-iso" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=iso" />
<link rel="alternate" hreflang="sa-Latn-t-sa-Zyyy-m0-iast" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=iast" />
<link rel="alternate" hreflang="sa-Aran" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=urdu" />
<link rel="alternate" hreflang="sa-Avst" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=avestan" />

<link rel="alternate" hreflang="sa-Brah" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=brahmi" />
<link rel="alternate" hreflang="sa-Khar" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=kharoshthi" />
<link rel="alternate" hreflang="sa-Zanb" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=zanbazar_square" />
<link rel="alternate" hreflang="sa-Bhks" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=bhaiksuki" />

<link rel="alternate" hreflang="sa-Bali" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=balinese" />
<link rel="alternate" hreflang="sa-Java" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=javanese" />
<link rel="alternate" hreflang="sa-Laoo" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=lao" />
<link rel="alternate" hreflang="sa-Laoo-t-sa-Laoo-m0-Laopali" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=lao_pali" />
<link rel="alternate" hreflang="sa-Mymr" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=burmese" />
<link rel="alternate" hreflang="sa-Mymr-t-sa-Mymr-m0-Mon" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=mon" />
<link rel="alternate" hreflang="sa-Cham" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=cham" />
<link rel="alternate" hreflang="sa-Khmr" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=khmer" />
<link rel="alternate" hreflang="sa-Thai" href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/?transliteration_target=thai" />

  </head>

  <body class="ma0 bg-near-white">
    


    
<header class="p-1 bg-yellow noPrint">
    <nav role="navigation" class="col">
      <div id="div_top_bar" class="row">
        <div class="col-md-3 justify-content-start">
          <a  href="/" class="btn col border">
            <i class="fas fa-gopuram ">यजुर्वेदे विश्वासटिप्पन्यः <br/> प्रश्नः-1</i>
          </a>
        </div>
        <div id="div_top_bar_right" class="col-md-auto d-flex justify-content-center">
          <button class="btn btn-light"  href="#transliterationDropdown" data-toggle="collapse">
            ✍
          </button>
          <select id="transliterationDropdown" size="1" class="collapse" onchange="module_uiLib.default.content.updateTransliteration()">
            <optgroup label="🌍">
              <option value="iso">āISO</option>
              <option value="iso_vedic">āi-āu</option>
              <option value="cyrillic">пу</option>
              <option value="urdu">نس</option>
              <option value="??">🌍??</option>
            </optgroup>
            <optgroup label="🛕🧭S">
              <option value="kannada">ಅ</option>
              <option value="malayalam">അ</option>
              <option value="telugu">క</option>
              <option value="tamil_superscripted">க²</option>
              <option value="tamil_extended">க</option>
              <option value="grantha">𑌅</option>
            </optgroup>
            <optgroup label="🛕🧭N">
              <option value="devanagari" selected="">स</option>
              <option value="gujarati">અ</option>
              <option value="gurmukhi">ਅ</option>
            </optgroup>
            <optgroup label="🛕🧭E">
              <option value="oriya">ଅ</option>
              <option value="assamese">অস</option>
              <option value="bengali">অ</option>
            </optgroup>
            <optgroup label="🛕🏺📜">
              <option value="sharada">𑆑𑇀𑆰</option>
              <option value="brahmi">𑀅</option>
            </optgroup>
            <optgroup label="🛕🌋">
              <option value="balinese">ᬩᬮᬶ</option>
            </optgroup>
          </select>
          <div>
          <button class="btn btn-outline-secondary btn-sm"  href="#transliterationDropdownAlt" data-toggle="collapse">
          (✍)
          </button>
          <select id="transliterationDropdownAlt" size="1"  style="font-size:12px" class="bg-light-yellow collapse" onchange="module_uiLib.default.content.updateTransliteration()">
            <optgroup label="🌍">
              <option value="iso">āISO</option>
              <option value="iso_vedic">āi-āu</option>
              <option value="cyrillic">пу</option>
              <option value="urdu">نس</option>
              <option value="??">🌍??</option>
            </optgroup>
            <optgroup label="🛕🧭S">
              <option value="kannada">ಅ</option>
              <option value="malayalam">അ</option>
              <option value="telugu">క</option>
              <option value="tamil_superscripted">க²</option>
              <option value="tamil_extended">க</option>
              <option value="grantha">𑌅</option>
            </optgroup>
            <optgroup label="🛕🧭N">
              <option value="devanagari" selected="">स</option>
              <option value="gujarati">અ</option>
              <option value="gurmukhi">ਅ</option>
            </optgroup>
            <optgroup label="🛕🧭E">
              <option value="oriya">ଅ</option>
              <option value="assamese">অস</option>
              <option value="bengali">অ</option>
            </optgroup>
            <optgroup label="🛕🏺📜">
              <option value="sharada">𑆑𑇀𑆰</option>
              <option value="brahmi">𑀅</option>
            </optgroup>
            <optgroup label="🛕🌋">
              <option value="balinese">ᬩᬮᬶ</option>
            </optgroup>
          </select>
          </div>
          <div class="row col d-flex  dropdown">
            <button class="btn btn-secondary-outline btn-sm dropdown-toggle" type="button" data-toggle="dropdown" aria-haspopup="true" aria-expanded="false">
              A±
            </button>
            <div class="dropdown-menu" aria-labelledby="dropdownMenuButton">
            <a class="btn btn-secondary btn-sm" onclick="module_uiLib.changeTextSize(2)">A+</a>
            <a class="btn btn-secondary btn-sm" onclick="module_uiLib.changeTextSize(-2)">A-</a>
            </div>
          </div>
          <button class="btn btn-light btn-sm"  href="#commentStyleDropdown" data-toggle="collapse">
            🗨
          </button>
          <select id="commentStyleDropdown" class="collapse" size="1" onchange="module_uiLib.default.content.updateCommentStyleFromDropdown()">
            <option value="on">✔</option>
            <option value="hidden">✗</option>
          </select>
          <div><a id="expandAllButton" class="btn btn-secondary" onclick="module_uiLib.default.query.setParamsAndGo({'expandDetails': '.*'})">↕️️</a></div>
          <div id="printStyleDiv" class="row col d-flex  dropdown">
          <button class="btn btn-light btn-sm dropdown-toggle"  href="#printStyleDropdown" data-toggle="dropdown" aria-haspopup="true" aria-expanded="false">
          🖨
          </button>
            <div class="dropdown-menu col" aria-labelledby="printStyleDropdown">
              <div class="row justify-content-center">
                <p>Cols:</p>
                <input type="number" min="1" max="10" value="2" step="1" id="tbColumns" style="width: 3ch;"  accesskey="c"/>
              </div>
              <div class="row justify-content-center">
                <p>A±:</p> <input type="text" id="tbBodyFontSize" value="0.4cm" style="width: 6ch;"  accesskey="f"></input>
              </div>
              <div class="row justify-content-center">
                <p>Incl:</p> <input checked type="checkbox" id="tbIncludeStyle" value="on"></input>
                <button id="btnPrintStyle" onclick="module_uiLib.default.content.updatePrintStyle()">🖨
                </button>
              </div>
            </div>
        </div>
        </div>
        <div id="audioDiv" class="row col d-flex  dropdown">
          <button class="btn btn-secondary-outline btn-sm dropdown-toggle" type="button" id="audioDropdownMenuButton" data-toggle="dropdown" aria-haspopup="true" aria-expanded="false">
            🎧
          </button>
          <div class="dropdown-menu" aria-labelledby="dropdownMenuButton">
          <a id="speakerButton" class="btn btn-outline-secondary btn-sm" onclick="module_uiLib.default.content.handleSpeakToggle()">⏯</a>
          <button id="speakerPauseButton" class="btn btn-outline-secondary btn-sm">⏸</button>
            <div id="audioOptionsDiv" class="row justify-content-center" >
              <div>
                <p class="lead">Vol</p>
                <input type="range" min="0" max="1" value="1" step="0.1" id="volume" />
                <span id="volume-label" class="ms-2">1</span>
              </div>
              <div class="mx-5">
                <p class="lead">Rate</p>
                <input type="range" min="0.1" max="10" value="1" id="rate" step="0.1" />
                <span id="rate-label" class="ms-2">1</span>
              </div>
              <div>
                <p class="lead">Pitch</p>
                <input type="range" min="0" max="2" value="1" step="0.1" id="pitch" />
                <span id="pitch-label" class="ms-2">1</span>
              </div>
            </div>
          </div>
        </div>
        <a href="https://vishvAsa.github.io/vedAH_yajuH/search"  class="btn btn-light btn-sm">🥽🔦</a>
        <div class="row col  d-flex justify-content-center">
          <div><a id="previousPage" href="" class="btn btn-secondary">###<i class="fas fa-caret-left"></i></a></div>
          <div ><a id="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
        <ul id="top-bar-right-custom" class="list-group list-group-horizontal">
        </ul>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border noPrint " id="sidebar">
          <div id="fastSearch">
              <datalist id="pageDataList"></datalist>
              <input id="searchInput" placeholder="शीर्षिकान्विष्यताम्" list="pageDataList" onchange="module_uiLib.default.navigation.pageLoader()">
          </div>
          <details open  class="bg-light-gray" >
              <summary id="sidebarToggleLink" onclick="module_uiLib.default.navigation.sidebarToggleHandler()">
            Menu
              </summary>
              <ul id="sidebarBody" class="list pl2 p-0 bg-yellow">
              </ul>
          </details>
      </aside>
      <main class="col p-3" role="main" data-pagefind-body>
        
<header class='border d-flex justify-content-between'>
    <h1 id="प्रश्नः-1">प्रश्नः-1</h1>
    
    <a id="editLink" class="btn btn-primary noPrint"  href="https://github.com/vishvAsa/vedAH_yajuH/edit/content/taittirIyam/sArasvata-vibhAgaH/saMhitA/sAyaNaH/rA/1/1.md"><i class="fas fa-edit"></i></a>
    
</header>
<article>
  <aside id="toc_card" class="card border noPrint ">
    <details id="toc_header">
        <summary>What's in this page?</summary>
      <div id="toc_body" class="p-0">
        
        <ul id="toc_ul" class="list p-0">
        </ul>
      </div>
    </details>
    <div id="progressBarDiv" class="row d-flex justify-content-center">
      🐎💪<progress id="progressLoading" value="0" max="100"> 32% </progress>
    </div>
  </aside>
  <div id="post_content">
  <p>ॐ तत्सद्‌ब्रह्मणे नमः ।<br>
श्रीमत्सायणाचार्यविरचितभाष्यसमेता कृष्णयजुर्वेदीयतैत्तिरीयसंहिता ।<br>
आदिमं काण्डम्‌ ।<br>
(तत्र प्रथमप्रपाठके प्रथमोऽनुवाकः)<br>
(भाष्यकारोपोद्‌घातः)<br>
(गजवदनमचिन्त्यं तीक्ष्णदन्तं त्रिनेत्रं बृहदुदरविशेषं भूतराजं पुराणम् ।<br>
अमरवरसुपूज्यं रक्तवर्णं सुरेशं पशुपतिसुतमीशं विघ्नराजं नमामि ॥१॥<br>
मूलाधारे चतुष्पत्रे पद्मकिञ्जल्कशोभिते । दाडिमीकुसुमप्रख्ये तरुणादित्यसंनिभे ॥२॥<br>
भगाख्ये कुण्डलीचक्रे पूजयेत्परमेश्वरीम् । अङ्‌कुशं चाक्षसूत्रं च पाशपुस्तकधारिणीम् ।<br>
मुक्ताहारसमायुक्तां देवीं ध्यायेच्चतुर्भुजाम् ॥३॥<br>
कपिलसटमुदञ्चत्कर्णमग्नीन्द्विनाक्षं विवृतवदनविद्युज्जिह्वमुत्फुल्लनासम् ।<br>
अरिदरकरयुग्मं योगपट्टाङ्गजानु-स्थितकरमरुणाङ्घ्रिं श्रीनृसिंहं नतोऽस्मि ॥४॥<br>
नमामि विष्णुं विधियज्ञरूपं सरस्वतीं चापि तदीयजिह्वाम् । त्रैविद्यवृद्धान्विदुषो गुरूंश्च बौधायनाचार्यपदद्वयं च ॥५॥)<br>
वागीशाद्याः सुमनसः सर्वार्थानामुपक्रमे । यं नत्वा कृतकृत्याः स्युस्तं नमामि गजाननम् ॥६॥<br>
यस्य निःश्वसितं वेदा यो वेदेभ्योऽखिलं जगत् । निर्ममे तमहं वन्दे विद्यातीर्थमहेश्वरम् ॥७॥<br>
त(य)त्कटाक्षेण तद्रूपं दधद्‌बुक्कमहीपतिः । अन्वशान्माधवाचार्यं वेदार्थस्य प्रकाशने ॥८॥<br>
स प्राह नृपतिं राजन्सायणार्यो ममानुजः । सर्वं वेत्त्येष वेदानां व्याख्यातृत्वे नियुज्यताम् ॥९॥<br>
इत्युक्तो माधवार्येण वीरबुक्कमहीपतिः । अन्वशात्सायाणाचार्यं वेदार्थस्य प्रकाशने ॥१०॥<br>
ये पूर्वोत्तरमीमांसे ते व्याख्यायातिसंग्रहात् । कृपालुर्माधवाचार्यो वेदार्थं वक्तुमुद्यतः ॥११॥<br>
ब्राह्मणं कल्पसूत्रे द्वे मीमांसां व्याकृतिं तथा । उदाहृत्याथ तैः सर्वैर्वेदार्थः स्पष्टमीर्यते ॥१२॥</p>
<p>ननु कोऽयं वेदो नाम । किं च तल्लक्षणम् । के वा तस्य विषयसंबन्धप्रयोजनाधिकारिणः । कथं वा तस्य प्रामाण्यम् । न खल्वेतस्मिन्सर्वस्मिन्नसति वेदो व्याख्यानयोग्यो भवति । अत्रोच्यते — इष्टप्राप्त्यनिष्टपरिहारयोरलौकिकमुपायं यो ग्रन्थो वेदयति स वेदः । अलौकिकपदेन प्रत्यक्षानुमाने व्यावर्त्येते । अनुभूयमानस्रक्चन्दनवनितादेरिष्टप्राप्तिहेतुत्वमौषधसेवादेरनिष्टपरिहारहेतुत्वं च प्रत्यक्षतः सिद्धम् । स्वेनानुभविष्यमाणस्य पुरुषान्तरगतस्य च तथात्वमनुमानगम्यम् । एवं तर्हि भाविजन्मगतसुखादीनामप्यनुमानगम्यतेति चेत् । न, तद्विशेषस्यानवगमात् । न खलु ज्योतिष्टोमादिरिष्टप्राप्तिहेतुः कलञ्जभक्षणवर्जनादिरनिष्टपरिहारहेतुरित्यमुमर्थं वेदव्यतिरेकेणानुमानसहस्रेणापि तार्किकशिरोमणिरप्यनुमातुं शक्नोति । तस्मादलौकिकोपायबोधको वेद इति न लक्षणस्यातिव्याप्तिः । अत एवोक्तम् — “प्रत्यक्षेणानुमित्या वा यस्तूपायो न बुध्यते । एनं विदन्ति वेदेन तस्माद्वेदस्य वेदता” (?) इति ॥<br>
स एवोपायो वेदस्य विषयः । तद्बोध एव प्रयोजनम्‌ । तद्बोधार्थी चाधिकारी । तेन सहोपकार्योपकारकभावः संबन्धः ।<br>
नन्वेवं सति स्त्रीशूद्रसहिताः सर्वेऽधिकारिणः स्युः । इष्टं मे भवत्वनिष्टं मे मा भूदित्याशिषः सर्वजनीनत्वात् । मैवम् । स्त्रीशूद्रयोः सत्यप्युपायबोधार्थित्वे हेत्वन्तरेण वेदाधिकारप्रतिषेधात् । उपनीतस्यैवाध्ययनाधिकारं ब्रुवन्ननुपनीतयोस्तयोर्वेदाध्ययनमनिष्टप्राप्तिहेतुरिति बोधयति । कथं तर्हि तयोस्तदुपायावगमः । पुराणादिभिरिति ब्रूमः । अत एवोक्तम् — “स्त्रीशूद्रद्विजबन्धूनां त्रयी न श्रुतिगोचरा । इति भारतमाख्यानं कृपया मुनिना कृतम्” (श्रीमद्भागवतं १.४.२५) इति ॥<br>
तस्मादुपनीतैरेव त्रैवर्णिकैर्वेदस्य संबन्धः । तत्प्रामाण्यं तु बोधकत्वात्स्वत एव सिद्धम् । पौरुषेयवाक्यं तु बोधकमपि सत्पुरुषगतभ्रान्तिमूलत्वसंभवात्तत्परिहाराय मूलप्रमाणमपेक्षते, न तु वेदस्तस्य नित्यत्वेन वक्तृदोषशङ्कानुदयात् । एतदेव जैमिनिना सूत्रितम् - “तत्प्रमाणं बादरायणस्यानपेक्षत्वात्” [जै.मी. १.१.५] इति ।<br>
ननु वेदोऽपि कालिदासादिवाक्यवत्पौरुषेय एव ब्रह्मकार्यत्वश्रवणात् । “ऋचः सामानि जज्ञिरे । छन्दाँसि जज्ञिरे तस्माद्यजुस्तस्मादजायत” (ऋ.सं. 10.90.9) इति श्रुतेः । अत एव भगवान्बादरायणः “शास्त्रयोनित्वात्‌” [ब्र.सू. १.१.३] इति सूत्रे ब्रह्मणो वेदकारणत्वमवोचत् । मैवम्, श्रुतिस्मृतिभ्यां नित्यत्वावगमात् । “वाचा विरूप नित्यया” (ऋ.सं. 8.75.6, तैसं. 2.6.11.2) इति श्रुतिः । “अनादिनिधना नित्या वागुत्सृष्टा स्वयंभुवा” (मभा. 12.224.55) इति स्मृतिः । बादरायणोऽपि देवताधिकरणे सूचयामास “अत एव च नित्यत्वम्” [ब्र.सू. १.३.२९] इति । तर्हि । परस्परविरोध इति चेत् । न । नित्यत्वस्य व्यावहारिकत्वात् । सृष्टेरूर्ध्वं संहारात्पूर्वं व्यवहारकालः । तस्मिन्नुत्पादविनाशादर्शनात् । कालाकाशादयो यथा नित्या एवं वेदोऽपि व्यवहारकाले कालिदासादिवाक्यवत्पुरुषविरचितत्वाभावेन नित्यः । आदिसृष्टौ तु कालाकाशादिवदेव ब्रह्मणः सकाशाद्वेदोत्पत्तिराम्नायते । अतो विषयभेदान्न परस्परविरोधः । ब्रह्मणो निर्दोषत्वेन वेदस्य वक्तृदोषासंभवात्स्वतः सिद्धं प्रामाण्यं तदवस्थम् । तस्माल्लक्षणप्रमाणसद्भावाद्विषयप्रयोजनसंबन्धाधिकारिसत्त्वाच्च प्रामाण्यस्य सुस्थितत्वाद्वेदो व्याख्यातव्य एव । यथोक्तविषयादिसद्भावमभिप्रेत्य “स्वाध्यायोऽध्येतव्यः” (तै.आ. 2.15) इत्यध्ययनं विधीयते । पाठमात्रस्याध्ययनशब्दवाच्यत्वेनार्थावबोधस्याविहितत्वाद्वेदव्याख्यानमप्रसक्तमिति चेत् । न । विधेर्बोधपर्यवसायित्वात् । एतच्च भट्‌टमतानुसारिभिर्बहुधा प्रपञ्चितम् । आम्नायते च — “यदधीतमविज्ञातं निगदेनैव शब्द्यते । अनग्नाविव शुष्कैधो न तज्ज्वलति कर्हिचित्” । “स्थाणुरयं भारहारः किलाभूत् अधीत्य वेदं न विजानाति योऽर्थम् । योऽर्थज्ञ इत्सकलं भद्रमश्नुते नाकमेति ज्ञानविधूतपाप्मा” (नि. 1.18) ॥ “ब्राह्मणेन निष्कारणो धर्मः षडङ्गो वेदोऽध्येयो ज्ञेयश्च“ (पा.भा. पस्पशा) इति । एवं तर्हि ज्ञानस्य पृथग्विधानादध्ययनं तस्य पाठमात्रमिति चेत् । अस्तु नाम, वर्णयन्ति चैवमेव शांकरदर्शनानुसारिणः । क्रतुविधिभिरेवानुष्ठानान्यथानुपपत्त्या वेदार्थज्ञानस्य प्रापितत्वान्नैतद्विधेयमिति चेत् । तर्हि तद्विधिबलाद्वेदनमात्रेण स्वतन्त्रं किंचिदपूर्वमस्तु । श्रूयते ह्यनुष्ठानज्ञानयोः स्वतन्त्रं पृथक्फलम् — “सर्वं पाप्मानं तरति, तरति ब्रह्महत्यां, योऽश्वमेधेन यजते, य उ चैनमेवं वेद” (तै.सं. 5.3.12) इति । अल्पप्रयाससाध्येन वेदनेन तत्सिद्धौ बह्वायाससाध्यमनुष्ठानं व्यर्थं स्यादिति चेन्न । तरणीयाया ब्रह्महत्याया मानसवाचिकत्वादिभेदेन तारतम्योपपत्तेः । मनसा संकल्पिता वाचाऽभ्यनुज्ञाता परहस्तेन कारिता स्वयंकृता पुनःपुनः कृता चेत्येवं तारतम्येन व्यवस्थिता ब्रह्महत्याऽनेकविधा । अतस्तत्तरणमप्यनेकविधम्, यथा स्वर्गो बहुविधस्तद्वत् । “अग्निहोत्रं जुहुयात्स्वर्गकामः”, “दर्शपूर्णमासाभ्यां स्वर्गकामो यजेत” “ज्योतिष्टोमेन स्वर्गकामो यजेत” इत्याद्युच्चावचकर्मणामेकविधफलासंभवात्स्वर्गो बहुविधः । यत्तु कर्मानुष्ठानकालीनं वेदनं तत्कर्मफल एवातिशयं जनयति । “उभौ कुरुतो यश्चैतदेवं वेद यश्च न वेद” (छा.उ. 1.1.10) इति विद्वदविद्वत्प्रयोगौ प्रकृत्य “यदेव विद्यया करोति तदेव वीर्यवत्तरं भवति” (छा.उ. 1.1.10) इत्याम्नानात् । अङ्गोपास्तिविषयमेतद्वाक्यमिति चेत् । न । न्यायस्य समानत्वात् । अस्ति ह्यस्यार्थस्योपोद्‌बलकं लिङ्गम् । प्रजापतिः किल सोमयागेभ्योऽर्वाचीनान् अग्निहोत्रपौर्णमास्यमावास्यानामकान्परस्परमुच्चावचान्यज्ञान्ससर्ज । सोमयागांश्चाग्निहोत्रादिभ्यः श्रेष्ठानग्निष्टोमोक्थ्यातिरात्रनामकान्परस्परमुच्चावचान्सृष्ट्‌वा प्रथमसृष्टेष्वग्निहोत्रादिष्वभिमानविशेषेण वर्गद्वयं तुलयोदमिमीत । एवं वृत्तान्तं जानतोऽग्निहोत्रादिभिरग्निष्टोमादिफलं भवति । तथा च ब्राह्मणमाम्नायते — “प्रजापतिर्यज्ञानसृजताग्निहोत्रं चाग्निष्टोमं च पौर्णमासीं चोक्थ्यं चामावास्यां चातिरात्रं च तानुदमिमीत यावदग्निहोत्रमासीत्तावानग्निष्टोमो यावती पौर्णमासी तावानुक्थ्यो यावत्यमावास्या तावानतिरात्रो य एवं विद्वानग्निहोत्रं जुहोति यावदग्निष्टोमेनोपाप्नोति तावदुपाप्नोति य एवं विद्वान्पौर्णमासीं यजते यावदुक्थ्येनोपाप्नोति तावदुपाप्नोति य एवं विद्वानमावास्यां यजते यावदतिरात्रेणोपाप्नोति तावदुपाप्नोति” (तै.सं. 1.6.9) इति । तदेतद्वेदनस्य सर्वत्र स्वतन्त्रफलत्वे लिङ्गम् । किं च तत्तद्विधिसमीपे ‘य एवं वेद’ इति वचनानि वेदनादेव फलं ब्रुवते । तान्यर्थवाद इति चेत् । अस्तु नाम, सहामह एवैतमपराधं तेषां वचनानां विधेयार्थप्रशंसापरत्वात् । तर्हि ‘यत्परः शब्दः स शब्दार्थः‘ इति न्यायेन (?) स्वार्थे प्रामाण्यं नास्तीति चेन्न । महातात्पर्यस्य विधेयविषयत्वेऽप्यवान्तरतात्पर्यस्य स्वार्थविषयत्वानिवारणात् । “ग्रावाणः प्लुवन्ते” इत्यर्थवादस्यापि स्वार्थे प्रामाण्यं प्रसज्येतेति चेन्न । प्रमाणान्तरबाधितत्वात् । “द्विः संवत्सरस्य सस्यं पच्यते” (तै.सं. 5.1.7) इत्याद्यर्थवादस्य तु बाधाभावेऽप्यनुवादत्वान्न स्वार्थे प्रामाण्यम् । वेदनफलवचनानि तु नानुवादकानि । नापि बाध्यानि । तस्मादर्थवादत्वेऽप्यस्त्येषां स्वार्थे प्रामाण्यम् । अन्यथा मन्त्रार्थवादादिभ्यो देवानां विग्रहादिमत्त्वं न सिध्येत् । अत एवोक्तम्‌ - “विरोधे गुणवादः स्यादनुवादोऽवधारिते । भूतार्थवादस्तद्धानादर्थवादस्त्रिधा मतः” इति ॥</p>
<p>किं बहुना विद्यत एवावश्यं वेदनमात्रादपूर्वमतो वेदनाय वेदो व्याख्यायते । योऽयं विषयरूप इष्टप्राप्त्यनिष्टपरिहारोपायः सामान्यतो निर्दिष्टः स विशेषेण स्पष्टीक्रियते । वेदस्तावत्काण्डद्वयात्मकः । तत्र पूर्वत्र काण्डे नित्यनैमित्तिककाम्यनिषिद्धरूपं चतुर्विधं कर्म प्रतिपाद्यम् । “यावज्जीवमग्निहोत्रं जुहोति” इत्यादिकं नित्यं, तस्य नियतनिमित्तत्वात् । “यस्य गृहान्दहत्यग्नये क्षामवते पुरोडाशमष्टाकपालं निर्वपेत्” (तै.सं. 2.2.2) इत्यादि नैमित्तिकं, तस्यानियतनिमित्तत्वात् । “चित्रया यजेत पशुकामः” (तै.सं. 2.4.6) इत्यादि काम्यम् । “तस्मान्मलवद्वाससा न संवदेत न सहाऽऽसीत” (तै.सं. 2.5.1) इत्यादि निषिद्धम् । तेषु नित्यनैमित्तिकानुष्ठानेन तदकरणे प्रत्यवायरूपमनिष्टं परिह्रियते । स च प्रत्यवायो याज्ञवल्क्येन स्मर्यते – “विहितस्याननुष्ठानान्निन्दितस्य च सेवनात् । अनिग्रहाच्चेन्द्रियाणां नरः पतनमृच्छति” (या.स्मृ. 3.219) इति ॥</p>
<p>यावज्जीवादिवाक्येष्वनुक्तोऽप्यवर्जनीयतया स्वाभीष्टः स्वर्गः प्राप्यते । तथा चाऽऽपस्तम्बः - “तद्यथाऽऽम्रे फलार्थे निर्मिते छाया गन्ध इत्यनूत्पद्येते । एवं धर्ममपि चर्यमाणमर्था अनूत्पद्यन्ते” (आप.ध.सू. 1.20.3) इति । काम्यस्येष्टफलहेतुत्वं तद्विधिवाक्ये स्पष्टमेव । इष्टविघातरूपमनिष्टं चार्थात्परिह्रियते । निषिद्धवर्जनाच्च रागप्राप्तानुष्ठानजन्यो नरकः परिह्रियते । न केवलं नित्यनैमित्तिकाभ्यामानुषङ्गिकस्वर्गप्राप्तिः किंतु धीशुद्ध्या विविदिषोत्पादनद्वारा ब्रह्मज्ञानहेतुत्वमपि तयोरस्ति । तथा च वाजसनेयिनः समामनन्ति — “तमेतं वेदानुवचनेन ब्राह्मणा विविदिषन्ति यज्ञेन दानेन तपसाऽनाशकेन” (बृ.उ. 4.4.22) इति । एवं तर्हि पूर्वकाण्ड एवाशेषपुरुषार्थसिद्धेः कृतमुत्तरकाण्डेनेति चेन्न । अपुनरावृत्तिलक्षणस्याऽऽत्यन्तिकपुरुषार्थस्य तत्रासिद्धेः । अत एवाऽऽथर्वणिकाः कर्मिणो दक्षिणमार्गेण चन्द्रप्राप्तिं पुनरावृत्तिं चाऽऽमनन्ति — “स सोमलोके विभूतिमनुभूय पुनरावर्तते” (प्र.उ. 5.4) इति । अत उत्तरकाण्डस्तदर्थको द्रष्टव्यः । आत्यन्तिकपुरुषार्थश्च द्विविधः सद्योमुक्तिः क्रममुक्तिश्चेति । वर्तमानदेहपातानन्तरमेव सिध्यति सद्योमुक्तिः । उत्तरमार्गेण गत्वा ब्रह्मलोके चिरं भोगाननुभूय तत्रोत्पन्नज्ञानस्य ब्रह्मलोकावसाने सिध्यति क्रममुक्तिः । तस्मादुत्तरकाण्डे ब्रह्मोपदेशो ब्रह्मोपास्तिश्चेत्युभयं प्रतिपाद्यते । ब्रह्मोपास्तिप्रसङ्गेन ब्रह्मदृष्ट्या प्रतीकमुपास्यत्वेन सांसारिकफलकामिनमुद्दिश्य प्रतिपाद्यते । ब्रह्मोपासकप्रतीकोपासकयोः समानेऽप्युत्तरमार्गे प्रतीकोपासकस्य विद्युल्लोकादूर्ध्वं ब्रह्मलोकगमनाभावेन क्रममुक्तेरप्यसिद्धत्वादस्ति पुनरावृत्तिः । एतच्च “अप्रतीकालम्बनान्नयति” (ब्र.सू. ४.३.१५) इत्यधिकरणे द्रष्टव्यम् ।<br>
नन्वस्त्वेवं पूर्वोत्तरकाण्डयोर्विषयविशेषः प्रयोजनविशेषश्च, तथाऽपि पूर्वकाण्डस्याऽऽदौ कर्मान्तरं परित्यज्य दर्शपूर्णमासेष्टिरेव कुतः प्रतिपाद्यत इति चेत् । प्रकृतित्वान्निरपेक्षत्वाच्चेति ब्रूमः ।<br>
प्रकर्षेणाङ्गोपदेशो यत्र क्रियते सा प्रकृतिः । कृत्स्नाङ्गविषयत्वमुपदेशस्य प्रकर्षः । विकृतिषु तु विशेषाङ्गोपदेश एव क्रियते । अङ्गान्तराणि तु प्रकृतेरतिदिश्यन्ते । अतोऽतिदेशस्य प्रकर्षाभावः ।<br>
प्रकृतिस्त्रिविधा — अग्निहोत्रमिष्टिः सोमश्चेति । त्रिष्वप्येतेष्वन्यनैरपेक्ष्येण स्वाङ्गजातं सर्वमुपदिष्टम् ।<br>
तत्र सोमयागस्य स्वरूपेणान्यनैरपेक्ष्येऽप्यङ्गेषु दीक्षणीयाप्रायणीयादिषु दर्शपूर्णमासापेक्षत्वान्न पूर्वभावित्वं युक्तम् ।<br>
इष्टेस्तु सोमयागनिरपेक्षत्वात्सोमात्प्राचीनत्वं युक्तम् ।<br>
यद्यप्यग्निहोत्रस्य स्वरूपेऽङ्गेषु वा नान्यापेक्षा, तथाऽप्यग्निसिद्ध्यपेक्षत्वादाहवनीयाद्यग्नीनां च पावमानेष्टिसाध्यत्वात्पावमानेष्टीनां च दर्शपूर्णमासविकृतित्वात्परंपरयाऽग्निहोत्रस्य दर्शपूर्णमासापेक्षाऽस्तीति प्रथमभावित्वं न युक्तम् ।<br>
दर्शपूर्णमासयोरप्यग्निसाध्यत्वादग्निसाधकमाधानं प्रथमतो वक्तव्यमिति चेन्नैवम् । नाऽऽधानमात्रेणाग्नयः सिध्यन्ति । किं तु पवमानेष्टिभिरपि । ताश्चेष्टयो दर्शपूर्णमासविकृतित्वात्साक्षादेव दर्शपूर्णमासावपेक्षन्ते । दर्शपूर्णमासौ त्वग्नियोनिद्वारा पवमानेष्टिसापेक्षावपि न साक्षात्पवमानेष्टीरपेक्षेते ।<br>
अतो निरपेक्षत्वाद्दर्शपूर्णमासेष्टिरेव प्रथमं वक्तव्या ।<br>
ऋग्वेदसामवेदयोरादौ दर्शपूर्णमासेष्टिरनाम्नातेति चेद्‌बाढम् । यजुर्वेदमपेक्ष्य दर्शपूर्णमासयोरादित्वमुक्तं कर्मकाण्डविषये यजुर्वेदस्यैव प्रधानत्वात् । आनुपूर्व्यात्कर्मणां स्वरूपं यजुर्वेदे समाम्नातम् । तत्र तत्र विशेषापेक्षायामपेक्षिता याज्यानुवाक्यादय ऋग्वेदे समाम्नायन्ते । स्तोत्रादीनि तु सामवेदे ।<br>
तथा सति भित्तिस्थानीयो यजुर्वेदश्चित्रस्थानीयावितरौ । तस्मात्कर्मसु यजुर्वेदस्यैव प्राधान्यम् । तस्मिंश्च दर्शपूर्णमासेष्टिरादौ समाम्नाता ।<br>
यद्यपि मन्त्रब्राह्मणात्मको वेदस्तथाऽपि ब्राह्मणस्य मन्त्रव्याख्यानरूपत्वान्मन्त्रा एवाऽऽदौ समाम्नाताः । ते च त्रिविधा ऋचः सामानि यजूंषि चेति । तत्र यजुषामध्वर्युवेदे बहुलत्वात्क्वचिदृचां सद्भावेऽपि यजुर्वेद इत्येवाऽऽख्यायते । अध्वर्युवेदत्वं चास्यानादिसिद्धयाज्ञिकसमाख्ययाऽवगन्तव्यम् ।<br>
अस्मिन्वेदे समाम्नाता दर्शपूर्णमासेष्टिमन्त्रास्त्रिविधाः, आध्वर्यवा याजमाना हौत्राश्चेति । “इषे त्वा” (तै.सं. 1.1) इत्यादौ प्रपाठके पठिता आध्वर्यवाः । “सं त्वा सिञ्चामि” (तै.सं. 1.6) इत्यादौ पठिता याजमानाः । “सत्यं प्रपद्ये” (तै.ब्रा. 3.5) इत्यादौ पठिता हौत्राः । एतेषां मध्ये याजमानानां हौत्राणां च चित्रस्थानीयत्वाद्भित्तिस्थानीयानामेवाऽऽध्वर्यवाणामादौ पाठो युक्तः ।</p>
<p>ते चाप्याध्वर्यवाः “इषे त्वा” इत्यादिषु त्रयोदशस्वनुवाकेष्वाम्नाताः ।<br>
तत्र प्रथमेऽनुवाके वत्सापाकरणार्था मन्त्राः ।<br>
द्वितीये बर्हिःसंपादनार्थाः ।<br>
तृतीये दोहनार्थाः ।<br>
चतुर्थे हविर्निर्वापार्थाः ।<br>
पञ्चमे व्रीह्यवघातार्थाः ।<br>
षष्ठे तण्डुलपेषणार्थाः ।<br>
सप्तमे कपालोपधानार्थाः ।<br>
अष्टमे पुरोडाशनिष्पादनार्थाः ।<br>
नवमे वेदिकरणार्थाः ।<br>
दशमे प्राधान्येनाऽऽज्यग्रहणार्थाः, प्रसङ्गात्पत्नीसंनहनार्थाः ।<br>
एकादशे प्राधान्येनेध्मसंनहनार्था बर्हिरास्तरणाद्यर्थाश्च ।<br>
द्वादश आघारार्थाः ।<br>
अत्र सामिधेनीप्रयाजाज्यभागप्रधानयागादिमन्त्राणां प्राप्तावसरत्वेऽपि तेषां हौत्रत्वात्तानुपेक्ष्योपरितनप्रयोगाङ्गभूता आध्वर्यवाः स्रुग्व्यूहनादिमन्त्रास्त्रयोदशे समाम्नाताः ।<br>
एतत्सर्वं विनियोगसंग्रहकारेणेत्थं संगृहीतम् —<br>
“ये दर्शपूर्णमासाङ्गमन्त्रा एते समासतः । इषे त्वाद्यनुवाकेषु त्रयोदशसु वर्णिताः ॥ वत्सापाकरणं बर्हिर्दोहो निर्वापकण्डने । पेषणं च कपालानि पुरोडाशश्च वेदिका ॥ आज्यग्रहेध्मसंनाहावाघारोपरितन्त्रके । इत्युक्ता अनुवाकार्थाः प्रतिमन्त्रं क्रियोच्यते” ॥ इति ।</p>
<p>किमिदं वत्सापाकरणं, कथं वा तस्य प्राथम्यमिति चेत्‌, उच्यते - सन्ति दर्शयागे त्रीणि प्रधानानि हवींषि पूर्णमासयागे च त्रीणि । आग्नेयोऽष्टाकपाल ऐन्द्रं दध्यैन्द्रं पय इति दर्शयागे । आग्नेयोऽष्टाकपाल आज्येन प्राजापत्य उपांशुयागोऽग्नीषोमीय एकादशकपाल इति पौर्णमासे । तत्र प्रतिपद्दिने दधिहोमे दधिसंपादनार्थममावास्यायां रात्रौ गावो दोग्धव्याः । तद्दोहार्थं प्रातःकाले लौकिकदोहादूर्ध्वं स्वमातृभिः सह संचरन्तो वत्सा मातृभ्योऽपाकरणीयाः । तदिदं वत्सापाकरणं, यथोक्तरीत्या तस्य प्राथम्यं च ।</p>
<p>तत्र वत्सापाकरणं सद्यश्छिन्नपलाशशाखया कर्तव्यमिति तच्छेदनाय “इषे त्वा” इति मन्त्र आदौ समाम्नायते । तस्य च मन्त्रस्य तच्छेदनाङ्गत्वं ब्राह्मणे द्रष्टव्यम् ।</p>
<p>अत एव सब्राह्मणो मन्त्रो ज्ञातव्य इति च्छन्दोगा अधीयते — “यो ह वा अविदितार्षेयच्छन्दोदैवतब्राह्मणेन मन्त्रेण यजति याजयति वाऽध्यापयति वा स्थाणुं वर्च्छति गर्तं वा पात्यते प्रमीयते वा पापीयान्भवति तस्मादेतानि मन्त्रे विद्यात्” (आ.ब्रा. 1.1) इति । आर्षेय ऋषिभिः संबन्धः । अतीन्द्रियार्थद्रष्टारो हि ऋषयः । तेषां वेदद्रष्टृत्वं स्मर्यते — “युगान्तेऽन्तर्हितान्वेदान्सेतिहासान्महर्षयः । लेभिरे तपसा पूर्वमनुज्ञाताः स्वयंभुवा” (मभा. 12.203.17) ॥ इति ।</p>
<p>इषे त्वादीनां मन्त्राणां प्रजापतिर्ऋषिः । तथा च काण्डानुक्रमणिकायामुक्तम् — “शाखादिं याजमानं च होतॄन्हौत्रं च दार्शिकम् । तद्विधीन्पितृमेधं च नवाऽऽहुः कस्य तद्विदः”॥ इति । शाखादिः “इषे त्वा” (तै.सं. 1.1) इत्यादि प्रपाठकः । याजमानाः “सं त्वा सिञ्चामि” (तै.सं. 1.6) इत्याद्यनुवाकषट्कमन्त्राः । होतारः “चितिः स्रुक्” (तै.आ. 3.1) इत्यादयो मन्त्राः । “सत्यं प्रपद्ये” (तै.ब्रा. 3.5) इत्यादिकं दार्शिकं हौत्रम् । तद्विधयः प्रोक्तानां चतुर्विधमन्त्राणां चत्वारि ब्राह्मणानि । पितृमेधः “परेयुवाँसम्” (तै.आ. 4.1-12) इत्यादि । तान्येतानि नव काण्डानि प्रजापतिना दृष्टानि । छन्दोविशेषाश्च वेदाङ्गभूते छन्दोनामके ग्रन्थे द्रष्टव्याः । मन्त्रपदव्याख्यानादेव तत्प्रतिपाद्यार्थरूपा देवता विज्ञायते । ब्राह्मणविशेषस्तु तत्तन्मन्त्रव्याख्यानावसर एवोदाह्रियते । यद्यपि मन्त्रविनियोगा ब्राह्मणे सर्वेऽपि नाऽऽम्नातास्तथाऽपि कल्पसूत्रकारैर्ब्राह्मणान्तरपर्यालोचनया ते सर्वेऽभिहिताः । अतो बौधायनादिसूत्रोदाहरणपूर्वकं ब्राह्मणानुसारेण मन्त्रार्थं योजयामः ।<br>
इति भाष्यकारोपोद्‌घातः ।</p>
<p>इषे त्वेति । दर्शयागं चिकीर्षुरमावास्यायां प्रातरग्निहोत्रं हुत्वा दर्शयागार्थं “ममाग्ने वर्चः” (तै.सं. 4.7.15) इत्यादिभिर्मन्त्रैर्वह्निषु समिदाधानरूपमन्वाधानं कृत्वा वत्सापाकरणार्थमन्त्रेण पलाशशाखां छिन्द्यात् । तदाह बौधायनः - “तामाच्छिनत्तीषे त्वोर्जे त्वा” (बौ.श्रौ. 1.1) इति । आपस्तम्बस्तु तदेतदभिधाय मन्त्रभेदपक्षमपि कंचिदाश्रित्य विनियोगभेदमाह - “इषे त्वोर्जे त्वेति तामाच्छिनत्त्यपि वेषे त्वेत्याच्छिनत्त्यूर्जे त्वेति संनमयत्यनुमार्ष्टि वा” (आप.श्रौ. 1.1.10,11) इति । संनमनमृजूकरणम् । अनुमार्जनमानुलोम्येन संलग्नधूल्याद्यपनयनम् । सोऽयं मन्त्रभेदपक्षो जैमिनिना द्वितीयाध्यायप्रथमपादे (मी.सू. 2.1.47) स्वीकृतः । (TB 3.2.1 - 1) तत्र पलाशशाखायाः प्राशस्त्यं ब्राह्मणे समाम्नातम् — “तृतीयस्यामितो दिवि सोम आसीत् । तं गायत्र्याहरत् । तस्य पर्णमच्छिद्यत । तत्पर्णोऽभवत् । तत्पर्णस्य पर्णत्वम्” (तै.ब्रा. ३.२.१) इति । द्युशब्दस्याऽऽकाशे प्रसिद्धत्वात्तत्परित्यागेन स्वर्लोकविवक्षां दर्शयितुमितः पृथिवीत आरभ्य तृतीयस्यां दिवि सोमलता पूर्वमासीदित्युक्तम् । गायत्र्याः सोमाहरणं “कद्रूश्च वै सुपर्णी च” (तै.सं. ६.१.६) इत्यनुवाके “सोमो वै राजा गन्धर्वेष्वासीत्” (ऐ.ब्रा. 1.27) इति बह्वृचब्राह्मणे च प्रपञ्चितम् । तदाहरणाभिघातेन सोमस्य पर्णं भूमौ पतितम् । पक्षिरूपाया गायत्र्याः पक्षः पतित इति केचित् । पतितस्य पलाशरूपेणाऽऽविर्भावात्तस्य वृक्षस्य पर्णनाम संपन्नम् । न चात्र पर्णस्य कथं वृक्षत्वं संपन्नमिति विस्मयितव्यं विधातुरीश्वरस्याचिन्त्यशक्तित्वात्, अन्यथा बीजाद्वृक्ष इत्यत्रापि क्व बीजं क्व वृक्ष इत्यपि विस्मयः केन वार्येत । सर्वत्र पर्णेभ्यो वृक्ष इत्ययमतिप्रसङ्गोऽपीश्वरसंकल्पाभावेन परिहर्तव्यः । स च संकल्पः कार्यैकसमधिगम्यः । तस्माद्वेदार्थे कुतर्कैर्न चोदनीयम् । शाखया वत्सापाकरणं विधत्ते – “ब्रह्म वै पर्णः । यत्पर्णशाखया वत्सानपाकरोति । ब्रह्मणैवैनानपाकरोति” (तै.ब्रा. ३.२.१) इति । यथा जगन्निष्पादकं ब्रह्म प्रशस्तं तथा यागनिष्पादकस्य पलाशस्य प्रशस्तत्वाद्ब्रह्मत्वेन स्तुतिः । वैशब्देनार्थवादान्तरोपपादिता पलाशस्य ब्रह्मसंबन्धप्रसिद्धिः सूच्यते । देवेषु परस्परं ब्रह्मतत्त्वं निरूपयत्सु पलाशवृक्षस्तत्त्वमशृणोदित्येतादृशो ब्रह्मसंबन्धः । औपानुवाक्यकाण्डे जुह्वाः पर्णमयीत्वविधिशेषेऽर्थवादे श्रूयते — “देवा वै ब्रह्मन्नवदन्त । तत्पर्ण उपाशृणोत् । सुश्रवा वै नाम । यस्य पर्णमयी जुहूर्भवति । न पापँ श्लोकँ शृणोति” (तै.सं. 3.5.7) इति । एवं यत्र यत्रार्थवादे प्रसिद्धिसूचका वैशब्दहिशब्दादयः पठ्यन्ते तत्र सर्वत्र सति संभवे लौकिकप्रसिद्धिः । अन्यथाऽर्थवादान्तरप्रसिद्धिरिति द्रष्टव्यम् । वत्सापाकरण इव गोप्रस्थापनेऽपि शाखां विनियुङ्क्ते — “गायत्रो वै पर्णः । गायत्राः पशवः । तस्मात्त्रीणि त्रीणि पर्णस्य पलाशानि । त्रिपदा गायत्री । यत्पर्णशाखया गाः प्रार्पयति । स्वयैवैना देवतया प्रार्पयति” (तै.ब्रा. ३.२.१) इति । पर्णस्य गायत्रीसंबन्धो वेदगम्यः सोमाहरणद्वारतः पूर्वमुदाहृतः । अनुमानगम्योऽप्यपरः संबन्धोऽस्ति गायत्रीशब्देष्विव पलाशपर्णेषु त्रित्वावगमात् । पशूनां च गायत्री देवतेत्ययमर्थोऽन्यत्र द्रष्टव्यः । छेद्यायां पलाशशाखायां बहुपर्णत्वप्रागग्रत्वादिगुणान्विधत्ते — “यं कामयेतापशुः स्यादिति । अपर्णां तस्मै शुष्काग्रामाहरेत् । अपशुरेव भवति । यं कामयेत पशुमान्त्स्यादिति । बहुपर्णां तस्मै बहुशाखामाहरेत् । पशुमन्तमेवैनं करोति । यत्प्राचीमाहरेत् । देवलोकमभिजयेत् । यदुदीचीं मनुष्यलोकम् । प्राचीमुदीचीमाहरति । उभयोर्लोकयोरभिजित्यै” (तै.ब्रा. ३.२.१) इति । यं यजमानमुद्दिश्याध्वर्युः कामयेत । स्पष्टमन्यत् । यथोक्तशाखाच्छेदने कं मन्त्रं पठेदित्याशङ्क्योदाहरति — “इषे त्वोर्जे त्वेत्याह” (तै.ब्रा. ३.२.१) इति । अस्मिन्मन्त्रे विनियोगानुसारेण च्छिनद्मीति पदमध्याहृत्य वाक्यं पूरणीयम् ।<br>
इडित्यन्नं सर्वैः प्राणिभिरिष्यमाणत्वात् । ऊर्ग् बलहेतू रसः । “ऊर्ज बलप्राणनयोः” इति धातुः । ऊर्ज्यते बलं संपाद्यतेऽनया रसरूपयेत्यूर्क् । हे पलाशशाखे देवानां भागरूपदध्यर्थं त्वामाच्छिनद्मि । तस्य देवस्य बलप्रदरसार्थं त्वामाछिनद्मीति वाक्यार्थः । मन्त्रद्वित्वपक्षे विनियोगानुसारेणोर्जे त्वामनुमार्ज्मीत्यध्याहार्यम् । एतन्मन्त्रस्तावकमर्थवादमाह — “इषमेवोर्जं यजमाने दधाति” (तै.ब्रा. ३.२.१) इति । एतन्मन्त्रपाठेनाध्वर्युर्भोजनायान्नं बलाय च रसं यजमाने संपादयति । न चात्र प्रत्यक्षविरोध आशङ्कनीयः । “ग्रावाणः प्लवन्ते“ इत्यादिवदस्यार्थवादस्य प्रशंसारूपगुणवादत्वाङ्गीकारात् । (#TB)</p>
<p>वायवः स्थेति । मन्त्रान्तरविनियोगमाह बौधायन :- “तया वत्सानपाकरोति वायवः स्थोपायवः स्थेति” इति । वान्ति गच्छन्तीति वायवो गन्तारः । उप समीपे यजमानगृहे पुनरायन्त्यागच्छन्तीत्युपायवः । हे वत्सास्तृणभक्षणाय प्रथमं मातृसकाशादपेत्य स्वेच्छयैवारण्ये गन्तारो भवत । सायं पुनर्यजमानगृहे समागन्तारो भवत । अथ वा वत्सानां परम्परया वायुदेवताकत्वात्तदभेदविवक्षया वायुरूपत्वं ब्रुवन्नध्वर्युस्तद्रक्षार्थं वत्सान्वायुदेवतायै समर्पयति । (TB 3.2.1 - 2) अनेनैव प्रकारेण मन्त्रस्य पूर्वभागो ब्राह्मणेन व्याख्यायते — “वायवः स्थेत्याह । वायुर्वा अन्तरिक्षस्याध्यक्षाः । अन्तरिक्षदेवत्याः खलु वै पशवः । वायव एवैतान्परिददाति” (तै.ब्रा. ३.२.१) इति । अध्यक्षा इति वचनव्यत्ययः । वायुः स्वप्रचारेणान्तरिक्षमधितिष्ठति । अन्तरिक्षे च विस्रम्भसंचाराय बहुलमवकाशं प्रयच्छन्वत्साल्लाँलयति । सेयं प्रत्यक्षप्रसिद्धिरर्थवादान्तरगतः स्वस्वामिभावो वा खलुवैशब्दैर्द्योत्यते । तस्यैव मन्त्रभागस्य प्रकारान्तरेणाभिप्राय आम्नायते - “प्र वा एनानेतदाकरोति । यदाह । वायवः स्थेति” (तै.ब्रा. ३.२.१) इति । अध्वर्युरिमं भागमुच्चारयति यदेतेनोच्चारणेन वत्सान्वायुतादात्म्यलक्षणप्रकृष्टाकारवतः करोति । उत्तरभागं व्याचष्टे - “उपायवः स्थेत्याह । यजमानायैव पशूनुपह्वयते” (तै.ब्रा. ३.२.१) इति । (#TB)<br>
देवो व इति । विनियोगमाह बौधायनः - “अथैषां मातॄः प्रेरयति देवो वः सविता प्रार्पयतु श्रेष्ठतमाय कर्मण आप्यायध्वमघ्निया देवभागमूर्जस्वतीः पयस्वतीः प्रजावतीरनमीवा अयक्ष्मा मा वः स्तेन ईशत माऽघशँसो रुद्रत्य हेतिः परि वो वृणक्त्विति” (बौ.श्रौ. 1.1) इति ।<br>
आपस्तम्बस्तु त्रीनेतान्मन्त्रानभिप्रेत्य विनियोगत्रयमाह - “देवो वः सविता प्रार्पयत्विति शाखया गोचराय गाः प्रस्थापयति, प्रस्थितानामेकां गां शाखयोपस्पृशति दर्भैर्दर्भपुञ्जीलैर्वा - आप्यायध्वमिति, रुद्रस्य हेतिः परि वो वृणक्त्विति प्रस्थिता अनुमन्त्रयते” (आप.श्रौ. 1.2.4-8) इति ।<br>
हे गावः, प्रेरको देवोऽन्तर्यामी परमेश्वरोऽत्यन्तश्रेष्ठायैन्द्रदधिरूपाय कर्मणे युष्मानरण्ये घासमत्तुं प्रार्पयतु प्रेरयत्विति प्रथममन्त्रार्थः । (TB 3.2.1 - 3) तस्य मन्त्रस्य पूर्वभागे स्थितस्य सवितृपदस्य तात्पर्यं व्याचष्टे - “देवो वः सविता प्रार्पयत्वित्याह प्रसूत्यै” (तै.ब्रा. ३.२.१) इति । प्रेरणायेत्यर्थः । उत्तरभागं व्याचष्टे - “श्रेष्ठतमाय कर्मण इत्याह । यज्ञो हि श्रेष्ठतमं कर्म । तस्मादेवमाह” (तै.ब्रा. ३.२.१) इति । (#TB) द्वितीयमन्त्रस्यायमर्थः - हेऽघ्निया गावो देवस्येन्द्रस्य दधिरूपं भागमाप्यायध्वं प्रभूतघासभक्षणेन प्रवृद्धं कुरुत । युष्मानपाहर्तुं स्तेनश्चोरो मेशत शक्तो मा भूत् । कीदृशीर्युष्मानत्यन्तरसा अधिकक्षीरा बह्वपत्याः क्रिमिदोषरहिता रोगान्तरहीनाश्च । अघशँसो भक्षणादिना तीव्रपापेन घातको व्याघ्रादिरपि शक्तो मा भूदिति । (TB 3.2.1 - 4) अस्य मन्त्रस्य प्रथमभागे देवभागमिति पदस्य तात्पर्यं व्याचष्टे - “आप्यायघ्वमघ्निया देवभागमित्याह । वत्सेभ्यश्च वा एताः पुरा मनुष्येभ्यश्चाऽऽप्यायन्त । देवेभ्य एवैना इन्द्रायाऽऽप्याययति” (तै.ब्रा. ३.२.१) इति । यागार्थप्रवृत्तेः पूर्वं गोग्रासेन वत्सभागो मनुष्यभागश्च प्रवृद्धो भवति । ऊर्ध्वं तु क्षीराज्यरूपो देवान्तरभागो दधिरूप इन्द्रभागश्च प्रवर्धते । एवकारेण मनुष्यभागस्यावृत्तिः । द्वितीयं भागमुपपादयति - “ऊर्जस्वतीः पयस्वतीरित्याह । ऊर्जँ हि पयः संभरन्ति ” (तै.ब्रा. ३.२.१) इति । प्रभूतघासभक्षणेन रसाधिक्यसंपादनं क्षीराधिक्यसंपादनं च लौकिकदोहे प्रसिद्धमिति हिशब्दस्यार्थः । तृतीयभागस्य प्रयोजनमाह - “प्रजावतीरनमीवा अयक्ष्मा इत्याह प्रजात्यै” (तै.ब्रा. ३.२.१) इति । वन्ध्यात्वेन क्रिमिदोषेण रोगान्तरेण च नास्ति प्रजोत्पत्तिः । तदभावे तु विद्यते । चतुर्थभागस्य प्रयोजनमाह - “मा वः स्तेन ईशत माऽघशँस इत्याह गुप्त्यै” (तै.ब्रा. ३.२.१) इति । चोरव्यघ्रादेरशक्तौ गावो रक्षिता भवन्ति । (#TB) तृतीयमन्त्रस्यायमर्थः – रुद्रनामकस्य क्रूरदेवस्याऽऽयुधं युष्मान्परिहरत्विति । (TB 3.2.1 - 5) एतन्मन्त्रपाठफलमाह - “रुद्रस्य हेतिः परि वो वृणक्त्वित्याह । रुद्रादेवैनास्त्रायते“ (तै.ब्रा. ३.२.१) इति ॥ (#TB)<br>
ध्रुवा अस्मिन्निति । बौधायनः - “ध्रुवा अस्मिन्गोपतौ स्यात बह्वीरिति यजमानमीक्षते” (बौ.श्रौ. 1.1) इति । आपस्तम्बः - “ध्रुवा अस्मिन्गोपतौ स्यात बह्वीरिति यजमानस्य गृहानभिपर्यावर्तते” (आप.श्रौ. 1.2.9) इति । हे गावो भवत्यो भवत्स्वामिनि यजमाने स्थिरा भवत, प्रीतिदानानपहारायुर्भिर्यजमानं मा त्यजत, अपत्यपरम्परया बह्व्यश्च भवत । (TB 3.2.1 - 6) एतन्मन्त्रपाठं प्रशंसति – “ध्रुवा अस्मिन्गोपतौ स्यात बह्वीरित्याह । ध्रुवा एवास्मिन्बह्वीः करोति ” (तै.ब्रा. ३.२.१) इति ॥ (#TB)<br>
यजमानस्येति । बौधायनः - “अथैतां शाखामग्रेणाऽऽहवनीयं पर्याहृत्य पूर्वया द्वारा प्रपाद्य जघनेन गार्हपत्यमग्निष्ठेऽनस्युत्तरार्धे वाऽग्न्यागारस्योद्‌गूहति यजमानस्य पशून्पाहीति” (बौ.श्रौ. 1.1) इति । आपस्तम्बः - “यजमानस्य पशुन्पाहीत्यग्निष्ठेऽनस्यग्न्यागारे वा पुरस्तात्प्रतीचीँ शाखामुपगृहति पश्चात्प्राचीं वा” (आप.श्रौ. 1.2.10) इति । अग्निष्ठम् अनो व्रीहिरूपस्य हविषो वाहकं शकटम् । (TB 3.2.1 - 7) मन्त्रपाठप्रयोजनमाह - “यजमानस्य पशून्पाहीत्याह । पशूनां गोपीथाय । तस्मात्सायं पशव उपसमावर्तन्ते ” [तै.ब्रा. ३.२.१] इति । गोपीथो रक्षणं तस्माच्छाखाया रक्षितत्वाच्छाखाया भूमौ स्थापनं निवार्यते । निवारणं तत्फलं चाऽऽह - अनधः सादयति । गर्भाणां धृत्या अप्रपादाय । तस्माद्गर्भाः प्रजानामप्रपादुकाः ” [तै.ब्रा. ३.२.१] इति । उच्चदेशस्थापनं तत्फलं चाऽऽह - “उपरीव निदधाति । उपरीव हि सुवर्गो लोकः । सुवर्गस्य लोकस्य समष्ट्यै” [तै.ब्रा. ३.२.१] इति । इवशब्द एवकारार्थः । समष्टिः सम्यग्व्याप्तिः । (#TB)<br>
अस्मिन्ननुवाके स्थितानां मन्त्राणां विनियोगः संगृह्यते -<br>
“इषे शाखां छिनत्त्यूर्जे मार्ष्टि वायेति वत्सकान् । अपाकृत्याथ देवो गाः प्रस्थाप्याऽऽप्येति गाः स्पृशेत् ॥<br>
रुद्रस्येत्यभिमन्त्र्यैता ध्रुवेति गृहमाव्रजेत् । यजेति शाखोपगूह इत्यष्टावनुवाकगाः” इति ॥</p>
<p>सूत्रद्वयं ब्राह्मणं च विबोधार्थमुदाहृतम् । संदेहस्यापनुत्त्यर्थं मीमांसाऽऽप्यत्र वर्ण्यते ॥<br>
(मीमांसोपोद्घातः)<br>
लोके तावद्विचारेण संदेहनिवृत्तिः प्रसिद्धा । वेदेऽपि तत्र तत्र तत्त्वविचारपूर्वकं संदेहापनयनमुपलभामहे ।</p>
<ol>
<li>तथा हि - अग्न्युपस्थानविषये विवादे विचारः प्रथमकाण्डे पञ्चमप्रपाठके नवमेऽनुवाके श्रूयते - “उपस्थेयोऽग्नी ३ र्नोपस्थेया ३ इत्याहुर्मनुष्यायेन्न्वै योऽहरहराहृत्याथैनं याचति स इन्न्वै तमुपार्च्छत्यथ को देवानहरहर्याचिष्यतीति तस्मान्नोपस्थेयोऽथो खल्वाहुराशिषे वै कं यजमानो यजत इत्येषा खलु वा आहिताग्नेराशीर्यदग्निमुपतिष्ठते तस्मादुपस्थेयः” (तै.सं. 1.5.9) इति ।<br>
अस्यायमर्थः - प्रतिदिनं सायंप्रातरग्निहोत्रमनुष्ठाय “उपप्रयन्तो अध्वरम्” (तै.सं. 1.5.5) इत्यादिभिर्मन्त्रैः अग्निप्रार्थनलक्षणमुपस्थानं कर्तव्यं न वेति संशयः । न कर्तव्यमिति तावत्प्राप्तम् । कुतः, उपस्थानेनाग्नेरुपद्रवप्रसङ्गात् । तथा हि - “आयुर्दा अग्नेऽस्यायुर्मे देहि वर्चोदा अग्नेऽसि वर्चो मे देहि तनूपा अग्नेऽसि तनुवं मे पाहि” (तै.सं. 1.5.5) इत्यादिषूपस्थानमन्त्रेष्वायुरादीनि बहूनि याच्यन्ते । तत्र यजमानः स्वल्पं हविर्दत्त्वा बहूनि याचमानः कथमग्निं न बाधेत । लोके हि यः कश्चिद्दरिद्रो मनुष्यो यत्किंचिज्जम्बीरफलादिकं मनुष्यायैव राज्ञे प्रतिदिनमुपायनमानीय दत्वा तं राजानं प्रति सहस्रसंख्याकधनं याचति । स याचकस्तं राजानं पीडयत्येव । स च राजा तस्मै कुप्यति । यदा मनुष्येष्वप्येवं तदा को नामाग्न्यादिदेवानमेयप्रभावान्प्रतिदिनं याचितुं धृष्टो भवेत् । तस्मादग्निर्नोपस्थेय इति पूर्वपक्षे प्राप्ते, राद्धान्तोऽभिधीयते - इदं मे भूयादिदं मे भूयादित्येवं स्वाभीष्टमखिलमाशासितुमेव यजमानः प्रजापतिरूपमिममग्निं यजते । आहिताग्नेर्यजमानस्य मन्त्रैरुपस्थानमेवाऽऽशीः । न चात्र हविषोऽल्पत्वं शङ्‌कनीयम् । मन्त्रसामर्थ्येन वर्धमानत्वात् । तथा च श्रूयते - “धान्यमसि धिनुहि देवानित्याह । एतस्य यजुषो वीर्येण । यावदेका देवता कामयते यावदेका । तावदाहुतिः प्रथते । न हि तदस्ति । यत्तावदेव स्यात् । यावज्जुहोति” (तै.ब्रा. ३.२.६) इति । तस्मान्मनुष्याणां क्रयविक्रयाविव यजमानदेवतयोर्यागतत्फले विश्रम्भेण व्यवहर्तुं शक्यते । अत एव भगवद्गीतायां तृतीयाध्याये कर्मानुष्ठानप्रसङ्गेन स्मर्यते - “देवान्भावयतानेन ते देवा भावयन्तु वः । परस्परं भावयन्तः श्रेयः परमवाप्स्यथ” भ.गी. 3.11) इति ॥ तस्माद्धविषो जम्बीरफलादिवैषम्येणोक्तदोषाभावादग्निरुपस्थेय एवेति सिद्धान्तः । एतदेव द्रढयितुं वाक्यशेषे राज्ञ इव देवतायाः कोपप्रसङ्गो नास्तीत्यभिप्रेत्य श्रूयते - “न तत्र जाम्यस्तीत्याहुर्योऽहरहरुपतिष्ठते” (तै.सं. 1.5.9) इति ।</li>
<li>तथा पञ्चमकाण्डस्य पञ्चमप्रपाठके प्रथमानुवाकेऽग्निचयनगतस्य कस्यचित्पशोर्देवताविशेषो विचारितः - “वायव्यः कार्या ३ः प्राजापत्या ३ इत्याहुर्यद्वायव्यं कुर्यात्प्रजापतेरियात्” (तै.सं. 5.5.1) इति ।</li>
<li>तत्रैव तृतीयानुवाके चीयमानस्याग्नेरधोमुखत्वमूर्ध्वमुखत्वं वेति विचारितम् - “ब्रह्मवादिनो वदन्ति न्यङ्ङग्निश्चेतव्या ३ उत्ताना ३ इति” (तै.सं. 5.5.3) ।</li>
<li>षष्ठकाण्डस्य प्रथमप्रपाठके चतुर्थानुवाके होमो विचारितः - “ब्रह्मवादिनो वदन्ति होतव्यं दीक्षितस्य गृहा ३ इ न होतव्या ३ मिति” (तै.सं. 6.1.4) इति ।</li>
<li>तत्रैव नवमानुवाके क्रेतव्ये सोमे पतिततृणादिकमपनेयं न वेति विचारितम् – “ब्रह्मवादिनो वदन्ति विचित्यः सोमा ३ न विचित्या ३ इति” (तै.सं. 6.1.9) इति ।</li>
<li>तस्मिन्नेव काण्डे तृतीयप्रपाठकेऽष्टमानुवाकेऽध्वर्युयजमानयोः पशुस्पर्शो विचारितः – “ब्रह्मवादिनो वदन्त्यन्वारभ्यः पशू ३ र्नान्वारभ्या ३ इति” (तै.सं. 6.3.8) इति ।</li>
<li>तस्यैव पञ्चमे प्रपाठके नवमानुवाके सोमयागस्य तृतीयसवने हारियोजननामकग्रहं प्रति होमो विचारितः - “तं व्यचिकित्सज्जुहवानी ३ मा हौषा ३ मिति” (तै.सं. 6.5.9) इति ।</li>
<li>तत्रैव षष्ठप्रपाठके द्वितीयानुवाके देवभागनामकं मुनिं प्रति सात्यहव्यनामको मुनिः पप्रच्छ । यज्ञाङ्गे “देवा गातुविदः” (तै.सं. 1.4.44) इत्येतन्मन्त्रहोमे सोमयागं समापितवानसि यजमाने वेति प्रश्नार्थः । स प्रश्न एवं श्रूयते - “वासिष्ठो ह सात्यहव्यो देवभागं पप्रच्छ यत्सृञ्जयान्बहुयाजिनोऽयीयजो यज्ञे यज्ञं प्रत्यतिष्ठिपा ३ यज्ञपता ३ विति स होवाच यज्ञपताविति” (तै.सं. 6.6.2) इति ।</li>
<li>सप्तमकाण्डस्य प्रथमप्रपाठके सप्तमानुवाके गर्गत्रिरात्रनामकस्य यागस्य दक्षिणारूपे गोसहस्रे चरमधेनोरनुगमनं न वेति विचारितम् – “सहस्रँ सहस्रतम्यन्वेती ३ सहस्रतमीँ सहस्रा ३ मिति” (तै.सं. 7.1.7) इति ।</li>
<li>तत्रैव पञ्चमप्रपाठके सप्तमानुवाके गवामयनविकृतिरूपस्योत्सर्गिणामयनस्य संबन्धि किंचिदहः परित्याज्यं न वेति विचारितम् - “उत्सृज्यां ३ नोत्सृज्या ३ मिति मीमाँसन्ते ब्रह्मवादिनस्तद्वाहुरुत्सृज्यमेवेत्यमावास्यायां च पौर्णमास्यां चोत्सृज्यमित्याहुः” (तै.सं. 7.5.7) इति । एवं ब्राह्मणान्तरेऽपि विचारा उदाहरणीयाः ।<br>
तदेवं वेदवादिनां विचारपूर्वकेऽर्थनिर्णये तात्पर्यातिशयदर्शनात्सर्वोऽपि वेदार्थो विचार्य निर्णेतव्य इत्यवगम्यते । तथा सति पुनः संशयो नोदेष्यति । अन्यथा कदाचित्स्वबुद्धौ पूर्वपक्षयुक्तिप्रतिभाने सति विपरीतनिर्णयः संशयो वा प्रसज्येत । अत एवोक्तम् – “धर्मे प्रमीयमाणे हि वेदेन करणात्मना । इतिकर्तव्यताभागं मीमांसा पूरयिष्यति” (?) इति ॥ स्मृतिरपि – “आर्षं धर्मोपदेशं च वेदशास्त्राविरोधिना । यस्तर्केणानुसंधत्ते स धर्मं वेद नेतरः” (मनु. 12.106) इति ॥ आर्षं ब्रह्मज्ञानम् ।<br>
तस्य जैमिनिबादरायणाभ्यां मीमांसा प्रवर्तिता । येषु वाक्येषु संशयो नास्ति तेष्वपि मीमांसया किंचिदपूर्वं व्यज्यते । अत एव स्मर्यते – “यश्च व्याकुरुते वाचं यश्च मीमांसतेऽध्वरम् । तावुभौ पुण्यकर्माणौ पङ्‌क्तिपावनपावनौ” (?) इति ॥<br>
तस्मादस्माभिस्तत्तदनुवाकेषु संभावितमीमांसोदाह्रियते ।</li>
</ol>
<p>प्रथमं तावत्सर्ववेदसाधारणान्विचारानुदाहरिष्यामः ।<br>
a. (पू.मी. 1.1.4) यदुक्तमलौकिकार्थबोधको वेद इति । तत्र वेदार्थो द्विविधो धर्मो ब्रह्म च । तयोर्धर्मं प्रति विचारितम् - “प्रत्यक्षादिभिरप्येष गम्यते विधिनाऽथवा । अक्षादीनां प्रमाणत्वान्मेयो धर्मोऽवभासते ॥<br>
वर्तमानैकविषयमक्षं धर्मस्तु भाव्यते । अक्षमूलोऽनुमानादिस्तेन विध्येकमेयता” (जै.न्या. 1.1.45,46) इति ॥<br>
स्पष्टोऽर्थः ।<br>
b. (शा.मी. 1.1.3) ब्रह्मतत्त्वं प्रत्यपि विचारितम् —<br>
“अस्त्यन्यमेयताप्यस्य किंवा वेदैकमेयता । घटवत्सिद्धवस्तुत्वाद्‌ब्रह्मान्येनापि मीयते ।<br>
रूपलिङ्गादिराहित्यान्नास्य मान्तरयोग्यता । तं त्वौपनिषदेत्यादौ प्रोक्ता वेदैकमेयता” (वै.न्या. 1.1.17,18) इति ॥<br>
“तं त्वौपनिषदं पुरुषं पृच्छामि” (बृ.उ. 3.2.26) इति याज्ञवल्क्यः शाकल्यं पप्रच्छ । तत्रोपनिषत्स्वेवाधिगतः पुरुष औपनिषदः । आदिशब्देन “नावेदविन्मनुते तं बृहन्तम्” (तै.ब्रा.का. 3.9) इति श्रुतिर्विवक्षिता । तस्मादलौकिकार्थबोधको वेदः ।<br>
c. (पू.मी. 1.1.7) तस्य प्रामाण्यं विचारितम् —<br>
“वेदवाक्यममानं स्यान्मानं वा नास्य मानता । पृथक्संकेतवीक्षायामनपेक्षत्ववर्जनात् ॥<br>
वेदेऽपि लोकवन्नैव वाक्यार्थे संगतिः पृथक् । ग्रहीतव्या ततो वाक्यं प्रमाणं नैरपेक्ष्यतः” (जै.न्या. 1.1.51,52) इति ॥<br>
“अग्निमीळे पुरोहितम्“ (ऋ.सं. 1.1.1), “इषे त्वा” (तै.सं. 1.1.1) इत्यादिपदानां पृथक्संकेतापेक्षैः स्वार्थैः सह संगतिर्वृद्धव्यवहारैर्गृहीतेति पदार्था बुध्यन्ते । ज्योतिष्टोमादिवाक्यस्य सत्यज्ञानादिवाक्यस्य च स्वार्थाभ्यां धर्मब्रह्मभ्यां संगतेरगृहीतत्वादस्ति पृथक्संकेतापेक्षेत्यनपेक्षत्वलक्षणं प्रमाण्यं नास्तीति चेन्मैवम् । लोके तावद्गवादिपदानामेव स्वार्थे संगतिर्गृह्यते न तु गामानयेत्यादिवाक्यानां । तथाऽपि वाक्यार्थो बुध्यत एव । तद्वद्वेदेऽपि बोधसंभवादस्त्येव नैरपेक्ष्यम् ।</p>
<p>वृद्धव्यवहारे लौकिकयोरेव पदपदार्थयोः संगतिर्गृह्यते न तु वैदिकयोरिति शङ्कां निवारयितुं विचार्यते ।<br>
d. (पू.मी. 1.3.10) इदं विचारितम् —<br>
“लोके पदपदार्थौ यौ न तौ वेदेऽथवाऽत्र तौ । रूपभेदात्पदं भिन्नमुत्तानादिभिदा स्फुटा ॥<br>
वर्णैकत्वात्पदैकत्वं क्वाचित्की रूपभिन्नता । प्रायिकेण पदैक्येन पदार्थैक्यं तथाविधम्” (जै.न्या. 1.3.31,32) इति ॥<br>
वैदिकौ पदपदार्थौ लौकिकाभ्यां भिन्नौ । कुतः, रूपभेदात् । ब्राह्मणा इति लौकिकपदस्य रूपं वेदे ”ब्राह्मणासः पितरः” (ऋ.सं. 6.75.10) इत्याम्नायते । अर्थभेदोऽप्यस्ति । अवाञ्चो लौकिका गावो वहन्ति वेदे तु “उत्ताना हि देवगवा वहन्ति” (आप.श्रौ. 11.7.6) इति श्रुतम् । अत्रोच्यते - य एव लौकिकाः पदपदार्थास्त एव वैदिकाः । कुतः प्रत्यभिज्ञानात् । यथा प्रयोक्तॄणां पुरुषाणां भेदेऽप्येकैकपुरुषस्य बहुकृत्व उच्चारणभेदेऽपि त एवैते वर्णा इत्यबाधितप्रत्यभिज्ञानाद्वर्णैकत्वं तन्नित्यत्ववादिभिरभ्युपगतं तथा गवाग्न्यादिपदानां लोकवेदयोरबाधितप्रत्यभिज्ञानात्पदैकत्वम् । क्वाचित्को रूपभेदो बहुतरप्रत्यभिज्ञया बाध्यते । उत्तानवहनाद्यर्थभेदश्च क्वाचित्कः । क्वचिदुत्तानशब्दवहनशब्दयोस्तदर्थयोश्च भेदो नास्ति । तस्माद्वेदे पृथग्व्युत्पत्तिर्नापेक्षिता । तथा चोक्तम् — “लोकावगतसामर्थ्यः शब्दो वेदेऽपि बोधकः” इति ॥</p>
<p>e. (पू.मी. 1.1.8) कर्तृदोषेणाप्रामाण्यं निवारयितुमिदं विचारितम् -<br>
“पौरुषेयं न वा वेदवाक्यं स्यात्पौरुषेयता । काठकादिसमाख्यानाद्वाक्यत्वाच्चान्यवाक्यवत् ॥<br>
समाख्यानं प्रवचनाद्वाक्यत्वं तु पराहतम् । तत्कर्त्रनुपलम्भेन स्यात्ततोऽपौरुषेयता” ॥ (जै.न्या. 1.1.53,54) इति ।<br>
&lsquo;वाल्मीकीयं, वैयासिकमि&rsquo;त्यादिसमाख्यानाद्रामायणभारतादिकं यथा पौरुषेयं, तथा काठकं कौथुमं तैत्तिरीयमित्यादिसमाख्यानाद्वेदः पौरुषेयः । किं च वेदवाक्यं पौरुषेयं वाक्यत्वात्कालिदासादिवाक्यवदिति चेन्मैवम् । संप्रदायप्रवृत्त्या समाख्यानोपपत्तेः । वाक्यत्वहेतुस्त्वनुपलब्धिविरुद्धकालात्ययापदिष्टः । यथा व्यासवाल्मीकिप्रभृतयोऽत्र तत्तद्‌ग्रन्थनिर्माणावसरे कैश्चिदुपलब्धा अन्यैरप्यविच्छिन्नसंप्रदायेनोपलभ्यन्ते न तथा वेदकर्ता पुरुषः क्वचिदुपलब्धः । प्रत्युत वेदस्य नित्यत्वं श्रुतिस्मृतिभ्यां पूर्वमुदाहृतम् । परमात्मा तु वेदकर्ताऽपि न लौकिकः पुरुषः । तस्मात्कर्तृदोषाभावान्नास्याप्रामाण्यशङ्का । तेष्वेतेषु विचारेषु ब्रह्मणो मानान्तरागोचरत्वं वैयासके शास्त्रे प्रथमाध्यायप्रथमपादे “शास्त्रयोनित्वात्” (ब्र.सू. १.१.३) इत्यस्य सूत्रस्य द्वितीयवर्णकेऽभिहितम् ।<br>
अवशिष्टं तु जैमिनीये । तत्रापि लोकवेदाधिकरणं प्रथमाध्यायस्य तृतीयपादे । इतरत्प्रथमपादे ।<br>
तस्यैतस्य प्रमाणभूतस्य वेदस्य भागद्वयं कल्पसूत्रकारकृतं ”मन्त्रब्राह्मणयोर्वेदनामधेयम्” (आप.श्रौ. 24.1.31) इति ।</p>
<p>f. तयोर्मध्ये (पू.मी. 2.1.7) मन्त्रसामान्यस्य मन्त्रविशेषाणामृगादीनां च लक्षणं द्वितीयाध्यायस्य प्रथमपादे विचारितम् —<br>
“अहे बुध्निय मन्त्रं म इति मन्त्रस्य लक्षणम् । नास्त्यस्ति वाऽस्य नास्त्येतदव्याप्त्यादेरवारणात् ॥<br>
याज्ञिकानां समाख्यानं लक्षणं दोषवर्जितम् । तेऽनुष्ठानस्मारकादौ मन्त्रशब्दं प्रयुञ्जते” (जै.न्या. 2.1.22,23) इति ॥<br>
आधानप्रकरण इदमाम्नायते - “अहे बुध्निय मन्त्रं मे गोपाय” (तै.ब्रा. 1.2.1) इति । तत्र मन्त्रस्य लक्षणं नास्ति । कुतः । अव्याप्त्यतिव्याप्त्योर्वारयितुमशक्यत्वात् । विहितार्थस्याभिधायको मन्त्र इत्युक्ते “वसन्ताय कपिञ्जलानालभेत” (मै.सं. 3.14.1, वा.सं. 24.20) इत्यस्य मन्त्रस्य विधिरूपत्वादव्याप्तिः । मननहेतुर्मन्त्र इत्युक्ते ब्राह्मणेऽतिव्याप्तिरिति चेन्मैवम् । याज्ञिकसमाख्यानस्य निर्दोषलक्षणत्वात् । तच्च समाख्यानमनुष्ठानस्मारकादीनां मन्त्रत्वं गमयति । “उरु प्रथस्व” (तै.सं. 1.1.8) इत्यादयोऽनुष्ठानस्मारकाः । “अग्निमीळे पुरोहितम्” (ऋ.सं. 1.1.1) इत्यादयः स्तुतिरूपाः । ‘इषे त्वा’ (तै.सं. 1.1.1) इत्यादयस्त्वान्ताः । “अग्न आयाहि वीतये” (तै.ब्रा. 3.5.2) इत्यादय आमन्त्रणोपेताः । एवमन्येऽप्युदाहार्याः । ईदृशेष्वत्यन्तविजातीयेषु समाख्यानमन्तरेण नान्यः कश्चिदनुगतो धर्मोऽस्ति यस्य लक्षणत्वमुच्येत । तस्मात्समाख्यानं मन्त्रलक्षणम् ।</p>
<p>g. (पू.मी. 2.1.10,11,12) ऋगादिलक्षणे पूर्वोत्तरपक्षावाह —<br>
“नर्क्सामयजुषां लक्ष्म सांकर्यादिति शङ्किते । पादश्च गीतिः प्रश्लिष्टपाठ इत्यस्त्वसंकरः” (जै.न्या. 2.1.27) इति ॥<br>
इदमाम्नायते - अहे बुध्निय मन्त्रं मे गोपाय । यमृषयस्त्रैविदा विदुः । ऋचः सामानि यजूँषि’ (तै.ब्रा. 1.2.1) इति । त्रीन्वेदान्विदन्तीति त्रिविदस्त्रिविदां संबन्धिनोऽध्येतारस्त्रैविदाः । ते च यं मन्त्रभागमृगादिरूपेण त्रिविधं विदन्ति तं गोपायेति योजना । त्रिविधानामृक्सामयजुषां व्यवस्थितं लक्षणं नास्ति । कुतः । सांकर्यस्य दुष्परिहार्यत्वात् । अध्यापकप्रसिद्धेष्वृग्वेदादिषु पठितो मन्त्र ऋगादिरिति हि लक्षणं वक्तव्यम् । तच्च संकीर्णम् । तथा हि — “अग्नये मथ्यमानायानुब्रूहि” (ऐ.ब्रा. 1.16), “हविर्धानाभ्यां प्रोह्यमाणाभ्यामनुब्रूहि” (ऐ.ब्रा. 1.29) इत्यादीनि यजूँषि ऋग्वेदे समाम्नातानि । “देवो वः सवितोत्पुनात्वच्छिद्रेण पवित्रेण वसोः सूर्यस्य रश्मिभिः” (तै.सं. 1.1.5) इत्ययं मन्त्रो यजुर्वेदे संप्रतिपन्नयजुषां मध्ये पठितः । न च तस्य यजुष्ट्वमस्ति । ऋग्रूपत्वेन तद्‌ब्राह्मणे व्यवहृतत्वात् । ‘सावित्रियर्चा’ (तै.ब्रा. 3.2.5) इति हि ब्राह्मणम् । ‘एतत्साम गायन्नास्ते’ (तै.आ. 5.15) इति प्रतिज्ञाय ‘हा३वु हा३वु हा३वु’ (तै.आ. 5.15) इत्यादिकं साम यजुर्वेदे गीतम् । ‘अक्षितमसि’ । ‘अच्युतमसि’ । ‘प्राणसंशितमसि’ (छा.उ. 3.17.6) इति त्रीणि यजूंषि सामवेदे समाम्नायन्ते । तस्मान्नास्ति लक्षणमिति चेन्न । पादादीनामसंकीर्णलक्षणत्वात् । पादेनार्धर्चेन चोपेता वृत्तबद्धा मन्त्रा ऋचः । गी(तिरूपा)त्युपेता मन्त्राः सामानि । वृत्तगीतिवर्जितत्वेन प्रश्लिष्टपठिता मन्त्रा यजूंषीति व्यवस्थितं लक्षणम् ।</p>
<p>h. (पू.मी. 1.2.4) प्रथमाध्यायस्य द्वितीयपादे मन्त्रेष्वन्यद्विचारितम् —<br>
“मन्त्रा उरु प्रथस्वेति किमदृष्टैकहेतवः । यागेषूत पुरोडाशप्रथनादेश्च भासकाः ॥<br>
ब्राह्मणेनापि तद्भानान्मन्त्राः पुण्यैकहेतवः । न तद्भानस्य दृष्टत्वाद्दृष्टं वरमदृष्टतः” (जै.न्या. 1.2.11,12) इति ॥<br>
“उरु प्रथस्व” (तै.सं. 1.1.8) इत्ययं कश्चिन्मन्त्रः । तस्यायमर्थः - भोः पुरोडाश त्वमुरु विपुलं यथा भवति तथा कपालेषु प्रथस्व प्रसरेति । ईदृशा मन्त्रा यागप्रयोगेषूच्चार्यमाणा अदृष्टमेव जनयन्ति न त्वर्थप्रकाशनाय तदुच्चारणम् । पुरोडाशप्रथनरूपार्थस्य ब्राह्मणवाक्येनापि सिद्धेः । “उरु प्रथस्वेति पुरोडाशं प्रथयति” इति हि ब्राह्मणवाक्यमिति चेत् । नैतद्युक्तम् । अर्थप्रत्यायनस्य दृष्टप्रयोजनस्य संभवे सति केवलादृष्टस्य कल्पयितुमशक्यत्वात् । तस्माद्‌दृष्टमर्थानुस्मरणमेव यागप्रयोगे मन्त्रोच्चारणस्य प्रयोजनम् । ब्राह्मणवाक्येनाप्यर्थानुस्मरणसंभवे मन्त्रेणैवानुस्मरणीयमिति यो नियमस्तस्यादृष्टं प्रयोजनमस्तु । ननु मन्त्रस्यानुष्ठेयार्थस्मारकत्वं क्वचिदनुपपन्नम् । तथा हि - “दिवो वा विष्णवुत वा पृथिव्या महो वा विष्णवुत वाऽन्तरिक्षाद्धस्तौ पृणस्व बहुभिर्वसव्यैराप्रयच्छ दक्षिणादोत सव्यात्” (तै.सं. 1.2.13) इत्यस्मिन्मन्त्रे धनमाशास्त इत्यर्थः प्रतीयते । अनुष्ठेयार्थस्तु शकटस्थापनायाऽऽधारभूतकाष्ठस्थापनम् । तत्तु ब्राह्मणेन विधीयते &ndash; “दिवो वा विष्णवुत वा पृथिव्या इत्याशीर्पद(शीःपर)यर्चा दक्षिणस्य हविर्धानस्य मेथीं निहन्ति” (तै.सं. 6.2.9) इति । नायं दोषः । अस्याधिकरणस्य लिङ्गविनियोगविषयत्वात् । उदाहृतस्तु मन्त्रः श्रुत्या विनियुज्यते ।</p>
<p>i. (पू.मी. 2.1.6) द्वितीयाध्यायस्य प्रथमे पादे मन्त्रेष्वन्यद्विचारितम् ।<br>
“देवांश्च याभिर्यजत इत्याख्यातं तु मन्त्रगम् । विधायकं न वाऽन्येन समत्वात्तद्विधायकम् ॥<br>
यच्छब्दादेः क्षीणशक्तिर्न विधिस्त्रिविधं ततः । आख्यातमभिधानं च प्रधानगुणकर्मणोः” ॥ (जै.न्या. 2.1.20,21) इति ॥<br>
अयं मन्त्र आम्नायते - “देवाँश्च याभिर्यजते ददाति च ज्योगित्ताभिः सचते गोपतिः सहः” (तै.ब्रा. 2.4.6) इति । अयमर्थः – गोपतिर्यजमानो याभिर्गोभिर्देवान्यजते याश्च गा ब्राह्मणेभ्यो ददाति चिरमेव ताभिः सह परलोकेऽवतिष्ठत इति । तत्र यथा ब्राह्मणगतमाख्यातपदं प्रधानगुणकर्मणोरन्यतरस्य विधायकं तथा मन्त्रगतमपीति चेन्मैवम् । यच्छब्दादिना विधिशक्तेः क्षीणत्वात् । सति हि यच्छब्दे तस्य वाक्यस्यानुवादकत्वं प्रतीयते न तु विधायकत्वम् । यच्छब्दादेरित्यादिशब्देनाऽऽमन्त्रणोत्तमपुरुषादयः । “वायवः स्थोपायवः स्थ” (तै.सं. 1.1.1) इत्यामन्त्रणम् । “अग्नये जुष्टं निर्वपामि” (तै.सं. 1.1.4) इत्युत्तमपुरुषः । तस्मादाख्यातस्य प्रधानकर्मविधायकत्वं गुणकर्मविधायकत्वं चेत्येवं द्वावेव प्रकारौ न भवतः किंत्वभिधायकत्वमिति तृतीयोऽपि प्रकारः । ततो मन्त्रगतमाख्यातं न विधायकम् । प्रधानगुणकर्मणोस्तु लक्षणं वक्ष्यते । एवमेतैर्विचारैरयं निर्णयः प्रकृते संपन्नः । “इषे त्वोर्जे त्वा”, “ब्रह्मविदाप्नोति परम्” (तै.आ. 5.14) इतिकाण्डद्वयप्रतिपाद्यार्थो न मानान्तरगम्यः । काण्डद्वयगतवाक्यस्य नास्ति पृथक्संकेतापेक्षा । तत्रत्यौ पदपदार्थौ लौकिकावेव । तद्वाक्यं च न पौरुषेयम् । अभियुक्तसमाख्यानं मन्त्रस्य लक्षणम् । प्रश्लिष्टपाठो मन्त्रविशेषस्य यजुषो लक्षणम् । निर्दोषत्वान्मन्त्रस्य स्वार्थानुष्ठानकाले स्वार्थस्मारकत्वं प्रयोजनम् । मन्त्रगतं च वायवः स्थ, सविता प्रार्पयतु, इत्यादिकं न विधायकमिति ।</p>
<p>j. (पू.मी. 2.1.15) इत्थं मन्त्रे सामान्यं विचार्य विशेषो विचार्यते —<br>
“इषे त्वादिर्मन्त्र एको भिन्नो वैकः क्रियापदे । असत्यर्थास्मारकत्वादेकादृष्टस्य कल्पनात् ॥<br>
छेदने मार्जने चैतौ विनियुक्तौ क्रियापदे । अध्याहृते स्मारकत्वान्मन्त्रभेदोऽर्थभेदतः” (जै.न्या. 2.1.32,33) इति ॥<br>
“इषे त्वोर्जे त्वा” इत्यत्र क्रियापदाभावेन “उरु प्रथस्व” इति मन्त्रवदर्थस्मारकत्वाभावाददृष्टार्थत्वे सत्येकादृष्टकल्पने लाघवादेक एव मन्त्र इति चेन्मैवम् । शाखान्तरे “इषे त्वेत्याच्छिनत्त्यूर्जे त्वेत्यनुमार्ष्टि” इति विनियोगभेदश्रवणात् । तदनुसारेणेषे त्वेत्याच्छिनद्‌म्यूर्जे त्वेत्यनुमार्ज्मीति क्रियापदेऽध्याहृते सति क्रियाभेदाद्भिन्नोऽयं मन्त्रः ।</p>
<p>k. (पू.मी. 2.1.8) अथ ब्राह्मणविषयविचाराः । तल्लक्षणं द्वितीयाध्यायप्रथमपादे विचारितम् —<br>
“नास्त्येतद्‌ब्राह्मणेत्यत्र लक्षणं विद्यतेऽथवा । नास्तीयन्तो वेद भागा इति कॢप्तेरभावतः ॥<br>
मन्त्रश्च ब्राह्मणं चेति द्वौ भागौ तेन मन्त्रतः । अन्यद्‌ब्राह्मणमित्येतद्भवेद्‌ब्राह्मणलक्षणम्” (जै.न्या. 2.1.24,25) इति ॥<br>
“चातुर्मास्येष्विदमाम्नायते -“एतद्ब्राह्मणान्येव पञ्च हवीँषि” (तै.ब्रा. 1.7.1.1) इति । तत्र ब्राह्मणस्य लक्षणं नास्ति । कुतः । वेदभागानामियत्तानवधारणेन ब्राह्मणभागेष्वन्यभागेषु च लक्षणस्याव्याप्त्यतिव्याप्त्योर्निराकर्तुमशक्यत्वात्, इति चेन्न । भागद्वयाङ्गीकारेण मन्त्रव्यतिरिक्तो भागो ब्राह्मणमिति लक्षणस्य निर्दोषत्वात् । ननु ब्रह्मयज्ञप्रकरणे मन्त्रब्राह्मणव्यतिरिक्ता इतिहासादयोऽपि भागा आम्नायन्ते “यद्ब्राह्मणानीतिहासपुराणानि कल्पान्गाथा नाराशँसीः” (तै.आ. 2.9) इति । मैवम् । विप्रपरिव्राजकन्यायेन ब्राह्मणाद्यवान्तरभेदानामेवेतिहासादीनां पृथगभिधानात् । ‘देवासुराः संयत्ता आसन्’ (तै.सं. 1.5.1) इत्यादय इतिहासाः । ‘इदं वा अग्रे नैव किंचनाऽऽसीत्’ । ‘न द्यौरासीत्’ (तै.ब्रा. 2.2.9) इत्यादिकं जगतः प्रागवस्थामुपक्रम्य सर्गप्रतिपादकं वाक्यजातं पुराणम् । कल्पस्त्वारुणकेतुकचयनप्रकरणे समाम्नायते — ‘इति मन्त्राः, कल्पोऽत ऊर्ध्वं, यदि बलिँ हरेत्’ (तै.आ. 1.31.2) इति । अग्निचयने ‘यमगाथाभिः परिगायति’ (तै.सं. 5.1.8) इति विहिता मन्त्रविशेषा गाथाः । मनुष्यवृत्तान्तप्रतिपादिका ऋचो नाराशंस्यः । तस्मान्मन्त्रब्राह्मणव्यतिरिक्तभागाभावाल्लक्षणं सुस्थितम् । तच्च ब्राह्मणं द्विविधं विधिरूपमर्थवादरूपं चेति । ‘यत्पर्णशाखया वत्सानपाकरोति’ (तै.ब्रा. 3.2.1) इति विधिः । ‘तृतीयस्यामितो दिवि सोम आसीत्’ (तै.ब्रा. 3.2.1.1) इत्यादिकोऽर्थवादः ।</p>
<p>l. (पू.मी. 1.1.5) तत्र विधेः प्रामाण्यं प्रथमाध्याये प्रथमपादे प्रतिपादितम् –<br>
‘‘अबोधको बोधको वा न तावद्बोधको विधिः । शक्तेरलौकिके धर्मे ग्रहणं दुर्घटं यतः ॥<br>
समभिव्याहृते धर्मे शक्तिग्रहणसंभवात् । बोधकस्य विधेर्मात्वमनपेक्षतया स्थितम् ॥’’ (जै.न्या. 1.1.47,48) इति ।<br>
धर्मो नामानुष्ठानजन्यापूर्वं तद्धेतुर्यागो वा । तस्यालौकिकत्वेन गवाद्यर्थवद्‌वृद्धव्यवहाराविषयत्वात्संगतिग्रहणं नास्ति । ततो विधेरबोधकत्वादप्रामाण्यमिति चेन्मैवम् । प्रसिद्धार्थैः पर्णशाखादिपदैः समभिव्याहृतस्यापाकरोतीति पदस्यापूर्वपर्यवसायिन्यर्थे शक्तिग्रहणसंभवात् । यथा प्रभिन्नकमलोदरे मधुकरो मधूनि पिबतीत्यत्र मधुकरशब्दस्यार्थमजानान इतरपदार्थानामर्थमवगत्य तत्समभिव्याहारात्कमलमध्यगते मधुपानं कुर्वति भ्रमरे मधुकरशब्दस्य शक्तिं गृह्णाति तद्वत् । अतो बोधकत्वान्मूलप्रमाणानपेक्षत्वाच्च विधिः स्वत एव प्रमाणम् । न च ‘वत्सानपाकरोति’ (तै.ब्रा. 3.2.1) इत्यत्र विधायकानां लिङ्लोट्तव्यप्रत्ययानामभावादविधित्वमिति शङ्कनीयम् । क्रत्वङ्गोपवीतवदपूर्वार्थत्वे सति पञ्चमलकाराश्रयणेन विधित्वसंभवात् ।</p>
<p>m. (पू.मी. 3.4.3) एतच्च तृतीयाध्यायस्य चतुर्थपादे विचारितम् —<br>
‘उपव्यानेऽनुवादो वा विधिर्वाऽऽद्यो यतः स्मृतौ । प्राप्तं मैवमपूर्वत्वात्क्रतौ लेटा विधीयते’ ॥ (जै.न्या. 3.4.5) इति ।<br>
दर्शपूर्णमासप्रकरणे क्रत्वङ्गत्वेन वस्त्रस्योपवीतत्वमाम्नायते — ‘देवानामुपव्ययते देवलक्ष्ममेव तत्कुरुते’ (तै.सं. 2.5.11) इति । तदिदं वाक्यमुपवीतत्वस्यानुवादकं वा विधायकं वेति संशयः । ‘नित्योदकी नित्ययज्ञोपवीती’ (बौ.ध.सू. 3.1.1) इति स्मृत्या प्राप्तत्वाद्विधायकानां लिङादीनामभावाच्चानुवादकमिति प्राप्ते ब्रूमः &ndash; पुरुषार्थस्य स्मृत्या प्राप्तावपि क्रत्वर्थस्य प्राप्त्यभावात्पञ्चमलकारेण दर्शपूर्णमासाङ्गतया विधीयत इति राद्धान्तः। तेनैव न्यायेन ‘वत्सानपाकरोति’ इत्ययं न प्रथमलकारः किंतु पञ्चमलकारः। तस्य च विधायकत्वं ‘लिङ्‌र्थे लेट्‌’ (पा.सू. ३.४.७) इति सूत्रसिद्धम् । नन्वेवमपि ‘यत्पर्णशाखया’ (तै.ब्रा. 3.2.1) इत्यनुवादत्वगमकेन यच्छब्देन विधिशक्तिप्रतिघातः । ‘देवाँश्च याभिर्यजते’ (तै.ब्रा. 2.4.6) इत्यादिवदिति चेन्मैवम् । उपरिधारणन्यायेन यच्छब्दस्य बाधितत्वात् ।</p>
<p>n. (पू.मी. 3.4.5) स च न्यायस्तस्मिन्नेव पादेऽभिहितः —<br>
‘‘धारयत्युपरिष्टाद्धि देवेभ्य इति संस्तवः । विधिर्वाऽऽद्यो धृतेः पित्र्ये प्रोक्तायाः पूर्ववत्स्तुतिः ॥<br>
ऊर्ध्वं विधारणं प्राप्तं समिधो नान्यमानतः । अतो हिशब्दसंत्यागादपूर्वार्थो विधीयते’’ (जै.न्या. 3.4.8,9) इति ।<br>
प्रेताग्निहोत्रे श्रूयते — ’अधस्तात्समिधं धारयन्ननुद्रवेदुपरिष्टाद्धि देवेभ्यो धारयति’ (आप.श्रौ. 9.11.9,10) इति । अत्र पित्र्यं हविर्होतुं हस्ते धारयन्यदा मन्त्रं पठति तदानीमुद्धृतस्याधस्तात्समिधं धारयेत्, इति यद्विधीयते तदेतद्दैविकेनोपरिधारणेन स्तूयते । कुतः । हिशब्दानुवादत्वप्रतीतेः । तत्रत्ये पूर्वाधिकरणे (मी.सू. 3.4.9[5-6]) - “प्राचीनावीती दोहयेद्यज्ञोपवीती हि देवेभ्यो दोहयति ये पुरोदञ्चो दर्भास्तान्दक्षिणाग्रान्स्तृणीयात्” (आप.श्रौ. 9.11.9) इत्यस्मिन्नुदाहरणद्वये यज्ञोपवीतित्वोदगग्रत्ववाक्ययोर्हिशब्दयच्छब्दयुक्तयोर्विधायकत्वमपोद्यार्थवादत्वं निर्णीतं तद्वदत्रापीति प्राप्ते ब्रूमः — विषमो दृष्टान्तः । दैविके यज्ञोपवीतित्वोदगग्रत्वयोर्मानान्तरप्राप्तत्वाद्धिशब्दयच्छब्दावबाधित्वा तत्रार्थवादत्वं वक्तुमुचितम् । उपरिधारणे त्वप्राप्तत्वाद्धिशब्दं परित्यज्य विधिरेवाभ्युपगन्तव्यः ।<br>
एवं सति वत्सापाकरणस्याप्यपूर्वार्थत्वाद्यच्छब्दपरित्यागेन विधिरेव युक्तः । ननु लोके सायंदोहार्थिभिः प्रातर्वत्सा गोभ्योऽपाक्रियन्तेऽतो लोकत एव प्राप्तत्वान्न वत्सापाकरणं विधेयमिति चेन्मैवम् । अवघातवन्नियमापूर्वहेतुत्वेन विधेयत्वात् ।</p>
<p>o. (पू.मी. 2.1.3) अवघातन्यायश्च द्वितीयाध्यायस्य प्रथमपादे वर्णितः —<br>
‘‘अवघातादिनाऽपूर्वमुत्पाद्यं विद्यते न वा । यजत्यादिवदस्त्येव वाक्यवैयर्थ्यमन्यथा ॥<br>
दृष्टे तुषविमोकेऽस्ति नापूर्वं द्रव्यतन्त्रता । स्याद्यजत्यादिवैषम्यं नियमापूर्वकृद्वचः’’ (जै.न्या. 2.1.13,14) इति ॥<br>
यथा ‘‘समिधो यजति’’ (तै.सं. 2.6.1) इत्यत्र यागजन्यमपूर्वमस्ति तथा ‘‘व्रीहीनवहन्ति(न्यात्)’’ इत्यत्रापि तदभ्युपेयमन्यथा विधिवाक्यवैयर्थ्यप्रसङ्गादिति चेन्न । दृष्टे संभवत्यदृष्टकल्पनस्यान्याय्यत्वात् । न चात्र यजत्यादिविधिसाम्यमस्ति, गुणकर्मत्वेनावघातस्य द्रव्यतन्त्रत्वात् । यागस्तु प्रधानकर्म । अयं च कर्मणां भेदो जैमिनिना सूत्रत्रयेण स्पष्टीकृतः —‘‘तानि द्वैधं गुणप्रधानभूतानि (मी.सू. 2.1.6) । यैस्तु द्रव्यं चिकीर्ष्यते गुणस्तत्र प्रतीयेत तस्य द्रव्यप्रधानत्वात् (मी.सू. 2.1.8) । यैस्तु द्रव्यं न चिकीर्ष्यते तानि प्रधानभूतानि द्रव्यस्य गुणभूतत्वात्’’ (मी.सू. 2.1.7) इति । यैस्तु कर्मभिर्द्रव्यमुत्पादयितुं संस्कर्तुं वेष्यते तेषु कर्मसु गुणत्वम् । कुतः । तस्य कर्मणो द्रव्यप्रधानत्वात् । द्रव्यं प्रधानमस्येति बहुव्रीहिः । ‘‘यूपं तक्षति’’, ’’आहवनीयमादधाति’’ (तै.ब्रा. 1.1.4) इत्यादौ यूपाहवनीयादि द्रव्यमुत्पादयितुमिष्यते । ‘‘व्रीहीनवहन्ति’’, ‘‘तण्डुलान्पिनष्टि’’ इत्यत्र व्रीह्यादि द्रव्यं संस्कर्तुमिष्टम् । ‘‘आज्येन प्रयाजा इज्यन्ते’’ (तै.सं. 6.3.11) इत्यादिषूक्तवैपरीत्यात्प्रधानकर्मत्वम् । अतो यजतिवैषम्यान्नावघातोऽपूर्वजनकः । न च विधिवाक्यवैयर्थ्यं नखविदलनादिनाऽपि तण्डुलनिष्पत्तिसंभवे सत्यवघातेनैव तण्डुला निष्पादनीया इति तन्नियमजन्यमपूर्वं बोधयितुं विधेरपेक्षितत्वात् । तद्वच्छास्त्रीयापाकरणेनैव सायंदोहः संपादनीय इति नियमविधिरस्तु ।<br>
उक्तेषु विधिसामान्यविचारेष्वेते निर्णयाः संपन्नाः — विधिरलौकिककर्मबोधकः । पञ्चमलकाराश्रयणेन विधायकत्वम् । अप्राप्तार्थे यच्छब्दादयो न विधिबाधकाः । संस्कारकर्म दृष्टार्थसंभवेऽपि नियमापूर्वार्थमपीति ।</p>
<p>p. (पू.मी. 4.2.2) शाखाहरण एव चतुर्थाध्याये विचारितं किंचिद्‌द्वितीयपादे —<br>
‘‘प्राचीमाहरतीत्यत्र दिक्शाखा वाऽस्तु दिक्श्रुतेः । आहार्यत्वं दिशो नास्ति शाखा तेनोपलभ्यते’’ (जै.न्या. 4.2.3) इति ॥ ‘‘यत्प्राचीमाहरेत्’’ (तै.ब्रा. 3.2.1) इति वाक्ये प्राचीशब्देन मुख्या दिग्विवक्षितेति चेन्न । दिश आहर्तुमशक्यत्वेन दिक्संबन्धिन्याः शाखाया उपलक्षणीयत्वात् ।</p>
<p>q. (पू.मी. 4.2.3) तस्मिन्नेव पादेऽन्यद्विचारितम् ।<br>
‘‘शाखां छित्त्वोपवेषं च मूले कुर्वीत शाखया । नुदेद्वत्सान्कपालानि स्थापयेदुपवेषतः ॥<br>
द्वयं प्रयोजनं छित्तेर्वत्सापाकृतिरेव वा । आद्योऽग्रमूलयोरत्र विभज्य विनियोगतः ॥<br>
उपवेषं करोतीति साकाङ्क्षोऽन्यार्थमूलतः । पूर्यतेऽतोऽनुनिष्पादी स तस्माद्युज्यतेऽन्तिमः’’ (जै.न्या. 4.2.4-6) इति ॥<br>
इदमाम्नायते — ‘‘मूलतः शाखां परिवास्योपवेषं करोति’’ (आप.श्रौ. 1.6.6) इति । अस्यायमर्थः — येयम् ‘‘इषे त्वा’’ इति मन्त्रेणावच्छिन्ना शाखा तां पुनर्मूले छित्त्वा तं मूलभागमुपवेषं कुर्यादिति । अत्र तयोर्मूलाग्रयोः पृथग्विनियोग आम्नायते — ‘‘उपवेषेण कपालान्युपदधाति शाखया वत्सानपाकरोति’’ इति । अत्र कपालोपधानं वत्सापाकरणं चेत्युभयं शाखाछेदनस्य प्रयोजकम् । कुतः । अग्रमूलयोः साम्येन विभज्य विनियोगात्, इति चेन्मैवम् । उपवेषं करोतीत्ययं विधिरुपवेषस्य प्रकृतिद्रव्यमपेक्षते । सा चापेक्षा मूलेन पूर्यते । तच्च मूलं शाखार्थम् : ‘‘इषे त्वोर्जे त्वेति तामाच्छिनत्ति’’ इत्यत्र च्छिन्नायाः समूलायाः शाखायाः सौकर्यार्थे परिवासनवाक्येन पुनर्मूलापादानकं छेदनं श्रूयते । न चासति मूले मूलापादानकं छेदनं संभवति । तस्माच्छाखार्थमेव मूलं न तूपवेषार्थम् । अतोऽन्यार्थमूलानुनिष्पन्नोपवेषेण क्रियमाणं कपालोपधानं न शाखाछेदनस्य प्रयोजकं, किंतु वत्सापाकरणमेव तत्प्रयोजकम् । तथा सति यत्र शाखायाः प्रथमच्छेदनेनैव सौकर्यं संपद्यते तत्रोपवेषसिद्धये पुनः प्रयत्नेन मूलं न संपादनीयं, किंतु लौकिकेन केनचित्काष्ठेन कपालान्युपधेयानीति विचारस्य फलं सिद्धम् । इत्थं ब्राह्मणे विधिभागस्य सामान्यविशेषविचाराः प्रकाशिताः ।</p>
<p>r. (पू.मी. 1.2.1) अथार्थवादविचाराः प्रदर्श्यन्ते —<br>
‘वायुर्वा इत्येवमादेरर्थवादस्य मानता । न विधेयेऽस्ति धर्मे किं किं वाऽसौ तत्र विद्यते ॥<br>
विध्यर्थवादशब्दानां मिथोपेक्षापरिक्षयात् । नास्त्येकवाक्यता धर्मे प्रामाण्यं संभवेत्कुतः ॥<br>
विध्यर्थवादौ साकाङ्‌क्षौ प्राशस्त्य पुरुषार्थयोः । तेनैकवाक्यता तस्माद्वादानां धर्ममानता’ (जै.न्या. 1.2.1-3) इति ॥<br>
काम्यपशुकाण्डे विध्यर्थवादौ श्रूयेते —‘वायव्यँ श्वेतमालभेत भूतिकामः’ (तै.सं. 2.1.1) इति विधिः । ‘वायुर्वै क्षेपिष्ठा देवता इत्यर्थवादः । तत्र वायव्यादिशब्दा अर्थवादशब्दनैरपेक्ष्येणैव विशिष्टमर्थं विदधते । अर्थवादशब्दाश्चेतरनैरपेक्ष्येणैव शीघ्रगामिदेवतालक्षणं सिद्धार्थमाचक्षते । अत एवैकवाक्यत्वाभावान्नास्त्यर्थवादानां धर्मे प्रामाण्यमिति चेन्न । पदैकवाक्यत्वाभावेऽपि वाक्यैकवाक्यत्वात् । विधिवाक्येन पुरुषप्रवृत्तिसिद्धये स्तावकमर्थवादवाक्यमपेक्ष(क्ष्य)ते । अर्थवादवाक्यस्यापि पुरुषार्थपर्यवसानाय विधिवाक्यापेक्षा । अतो वाक्ययोः परस्परमन्वयादेकवाक्यत्वे सति विधिभागवदर्थवादभागेऽपि धर्मे प्रामाण्यम् । अनेनैव न्यायेन ‘तृतीयस्यामितो दिवि सोम आसीत्’ (तै.ब्रा. 3.2.1) इत्याद्यर्थवादस्य ‘यत्पर्णशाखया वत्सानपाकरोति’ (तै.ब्रा. 3.2.1) इत्येतद्विधिस्तावकत्वाद्विधिगम्ये नियमापूर्वे प्रामाण्यमस्ति । नन्वर्थवादस्य विधिस्तावकत्वं क्वचिद्व्यभिचरति ‘प्राचीमुदीचीमाहरति । उभयोर्लोकयोरभिजित्यै’ (तै.ब्रा. 3.2.1) इत्यत्र फलविधिप्रतिभानादिति चेन्मैवम् । औदुम्बराधिकरणन्यायेन स्तावकत्वात् ।</p>
<p>s. (पू.मी. 1.2.2) स च न्यायस्तस्मिन्नेव पादेऽभिहितः -<br>
‘ऊर्जोऽवरुद्ध्या इत्येष विधिवन्निगदो न किम् । यूपौदुम्बरतां स्तौति स्तौति वा तद्विधित्सया ॥<br>
चतुर्थ्या फलताभानाद्यूपौदुम्बरता फलम् । ऊर्जोऽवरोधं कथयन्कथं स्तुतिपरो भवेत् ॥<br>
अस्तुतौदुम्बरत्वस्याविधानात्कस्य तत्फलम् । अर्थद्वैधे वाक्यभेदस्तेन स्तावक एव सः’ (जै.न्या. 1.2.5-7) इति ॥<br>
इदमाम्नायते —‘औदुम्बरो यूपो भवत्यूर्ग्वा उदुम्बर ऊर्क्पशव ऊर्जैवास्मा ऊर्जं पशूनाप्नोत्यूर्जोऽवरुद्ध्यै’ (तै.सं. 2.1.1) इति । अत्रावरोधवाक्येन किं फलमेव विधीयते किंवा यूपौदुम्बरत्वमपि स्तूयते । नाऽऽद्यः । औदुम्बरत्वविध्यभावेन तत्फलकथनायोगात् । न चात्रौदुम्बरत्वस्य प्रत्यक्षो विधिरस्ति । लिङाद्यश्रवणात् । अतः स्तुत्यैवात्र विधिरुन्नेतव्यः । न चात्र स्तुतिमङ्गी करोषि । न द्वितीयः । अर्थभेदेनाऽऽवृत्तिलक्षणवाक्यभेदापत्तेः । तस्मादूर्गवरोधः स्तावकः । तद्वदुभयलोकाभिजयेनापि ऐशानदिक्प्रवृद्धापेषणादिभिः प्रवृत्ता शाखा विधानाय स्तूयते ।<br>
तदेवं वेदसामान्यतद्विशेषयोर्मन्त्रब्राह्मणयोर्मन्त्रविशेषाणामृगादीनां ब्राह्मणविशेषयोर्विध्यर्थवादयोश्चापेक्षिताः सामान्यविशेषविचारा अस्मिन्ननुवाक उदाहृताः । वक्ष्यमाणानुवाकेष्वपि ते सर्वे यथायोगमुदाहरणीयाः ।</p>
<p>उदाहृत्यात्र मीमांसां प्रकृतिप्रत्ययस्थितिम् । अर्थं व्याकरणे सिद्धं बोद्धुं तत्प्रक्रियोच्यते ॥</p>
<p>व्याकरणम्<br>
t. (पू.मी. 1.3.9) न च व्याकरणप्रामाण्ये तत्प्रयोजने वा विवदितव्यम् । तत्प्रामाण्यस्य स्मृतिपादे निर्णीतत्वात् (पू.मी.सू. 1.3.24-29) । तत्प्रयोजनस्य च कात्यायनेनाभिहितत्वात् । तथा हि —<br>
‘‘गोगव्यादिषु साधुत्वे प्रयोगे वा न कश्चन । नियमोऽत्रास्ति वा नास्ति व्याकृतेर्मूलवर्जनात् ॥<br>
साधूनेव प्रयुञ्जीत गवाद्या एव साधवः । इत्यस्ति नियमः पूर्वपूर्वव्याकृतिमूलतः’’ (जै.न्या. 1.3.28,29) इति ॥<br>
निर्मूलत्वेन विगीतत्वादयः पूर्वपक्षहेतवोऽप्युपलक्ष्यन्ते — ‘निर्मूलत्वाद्विगीतत्वाद्वैफल्याद्वेदबोधनात् । पूर्वापरविरोधाच्च नास्य प्रामाण्यसंभवः’ ॥ इति हेतव उक्ताः ।</p>
<p>व्याकरणस्य पौरुषेयत्वान्मूलप्रमाणमपेक्षितम् । अत एव बुद्धादिवाक्यानां प्रामाण्यं दूषितम् — ‘प्रायेणानृतवादित्वात्पुंसां भ्रान्त्यादिसंभवात् । चोदनानुपलब्धेश्च श्रद्धामात्रात्प्रमाणता’ (?) इति ॥ न तावत्प्रत्यक्षं मूलं गवादिशब्दा एव साधवो न गव्यादिशब्दाः । साधूनेव प्रयुञ्जीत नापशब्दानित्यर्थद्वयस्य केनापीन्द्रियेण ग्रहीतुमशक्यत्वात् । योगिप्रत्यक्षस्यातीन्द्रियत्वात्तद्ग्राधकत्वमिति चेन्न । ‘‘यत्रास्यातिशयो दृष्टः स स्वार्थानतिलङ्घनात् । अयोग्यं नेन्द्रियग्राह्यं न रूपे श्रोत्रवृत्तिता’’ ॥ इत्याचार्योक्तेः ।<br>
विगीतत्वमपि व्याकरणे बहुश उपलभ्यते । अनादिसिद्धेऽभिप्रयुक्तव्यवहारे गृहीतसंगतिका गवादिशब्दा एव साधव इति भगवतो मतम् । पाणिनिस्तु शास्त्रस्याऽऽमूलचूडं तद्विपरीतानेव शब्दाञ्जगौ । ‘अइउण्’ (मा.सू. 1), ‘घेर्ङिति’ (पा.सू. 7.3.111), ‘स्तोश्चुना श्चुः’ (पा.सू. 8.4.40), ‘ष्टुना ष्टुः’ (पा.सू. 8.4.41) इत्यादिप्रयोगात् । न च धर्मार्थकाममोक्षादिषु किंचित्फलं व्याकरणस्य पश्यामः । वेदस्तु प्रयत्नेन व्याकरणं बाधते ‘तस्माद्ब्राह्मणेन न म्लेच्छितवै नापभाषितवै म्लेच्छो ह वा एष यदपशब्दः’ (पा.भा. पस्पशा) इति । परस्परविरोधश्च भूयानस्ति । त्रिमुनि व्याकरणमित्यभ्युपगच्छन्ति । यत्पाणिनिना प्रयुक्तम् ‘इन्धिभवतिभ्यां च’ (पा.सू. १.२.६) ‘कर्मवत्कर्मणा तुल्यक्रियः’ (पा.सू. ३.१.८७) इति, तत्कात्यायनो दूषयति — ‘इन्धेश्छन्दोविषयत्वाद्भुवो वुको नित्यत्वात्ताभ्यां लिटः किद्ववचनानर्थक्यं, सिद्धं तु प्राक्तनकर्मत्वात्’ इति । क्वचित्तु पाणिनिना स्वोक्तं स्वयमेव दूष्यते — ‘तदशिष्यं संज्ञाप्रमाणत्वात्’ (पा.सू. १.२.५३) इति । तस्मान्न व्याकरणं प्रमाणमिति प्राप्ते ब्रूमः — न तावदिदं निर्मूलं पूर्वव्याकरणानामेव मूलत्वात् । सन्ति हि तानि, पाणिनिनैव तत्तन्मतानामुदाहृतत्वात् । ‘तृषिमृषिकृषेः काश्यपस्य’ (पा.सू. १-२-२५) ‘ऋतो भारद्वाजस्य’ (पा.सू. ७-२-६३) ‘त्रिप्रभृतिषु शाकटायनस्य’ (पा.सू. ८-४-५०) ‘लोपः शाकल्यस्य’ (पा.सू. ८-३-१९) ‘ओतो गार्ग्यस्य’ (पा.सू. ८-३-२०) इति ह्युदाहृतम् । तत्तद्व्याकरणानां पूर्वपूर्वव्याकरणमूलत्वेऽपि बीजाङ्‌कुरवदनादित्वेन मूलक्षयाभावान्नानवस्थादोषः । न च ‘घेर्ङिति’ (पा.सू. 7.3.111) इत्यादेरपशब्दत्वं सांकेतिकानामपि गवादिपदवत्स्वविषये सुशब्दत्वात् । अन्यथा ’बबरः प्रावाहणिरकामयत’ (तै.सं. 7.1.10) इत्यादिरपशब्दः स्यात् । नापि निष्फलत्वम् । ’एकः शब्दः सम्यग्ज्ञातः सु(ष्ठु)प्रयुक्तः स्वर्गे लोके कामधुग्भवति’ (पा.भा. 6.1.84) इति साधुशब्दावगमतत्प्रयोगाभ्यां धर्मोत्पत्तिश्रवणात् । नापि वेदबाधः, ’न म्लेच्छितवै’ इत्यादेर्गाव्याद्यपशब्दविषयत्वादिनाऽप्युपपत्तेः । ’नानुध्यायाद्बहूञ्शब्दान्वाचो विग्लापनं हि तत्’ (बृ.उ. 4.4.21) इति निषेधः समाधिनिष्ठब्रह्मयोगिविषयः । नापि परस्परविरोधः । उक्तानुक्तदुरुक्तचिन्तारूपं वार्तिकं कुर्वतः कात्यायनस्य क्वचित्क्वचिद्दूषयितुमुचितत्वात् । नापि स्वोक्तव्याहतिः । पूर्वोत्तरपक्षाभिप्रायेण तदुपन्यासात् । तस्मात्प्रमाणभूतव्याकरणानुसारेण गवादिशब्दा एव साधवस्तानेव प्रयुञ्जीतेति नियमद्वयं सिद्धम् ।<br>
प्रकृतिप्रत्ययविभागोऽपि ज्ञातव्य इत्यनेनैवाभिप्रायेण वेदे तत्र तत्र शब्दनिर्वचनमुदाह्रियते । तथा हि</p>
<ol>
<li>ब्राह्मणे प्रथमकाण्डे प्रथमप्रपाठके श्रूयते — ‘प्रजापती रोहिण्यामग्निमसृजत । तं देवा रोहिण्यामादधत । ततो वै ते सर्वान्रोहानरोहन् । तद्रौहिण्यै रोहिणित्वम्’ (तै.ब्रा. 1.1.2) इति ।</li>
<li>तत्रैव तृतीयेऽनुवाके प्रजापतिं प्रस्तुत्य श्रूयते — ‘स वराहो रूपं कृत्वोपन्यमज्जत् । स पृथिवीमध आर्च्छत् । तस्या उपहत्योदमज्जत् । तत्पुष्करपर्णेऽप्रथयत् । यदप्रथयत् । तत्पृथिव्यै पृथिवित्वम् । अभूद्वा इदमिति । तद्भूम्यै भूमित्वम्’ (तै.ब्रा. 1.1.3) इति ।<br>
एवं सर्वत्रोदाहार्यम् ।<br>
व्याकरणपूर्वकस्य पदार्थज्ञानस्यावश्यंभावित्वादेव देवैः प्रार्थित इन्द्रो व्याकरणं निर्ममे । एतच्च षष्ठकाण्डे चतुर्थप्रपाठक ऐन्द्रवायवग्रहब्राह्मणे श्रूयते — ‘वाग्वै पराच्यव्याकृताऽवदत्ते देवा इन्द्रमब्रुवन्निमां नो वाचं व्याकुर्विति । सोऽब्रवीद्वरं वृणै मह्यं चैवैष वायवे च सह गृह्याता इति । तस्मादैन्द्रवायवः सह गृह्यते तामिन्द्रो मध्यतोऽवक्रम्य व्याकरोत्तस्मादियं व्याकृता वागुद्यते’ (तै.सं. 6.4.7) इति । पराची प्रकृतिप्रत्ययविभागरहिता । मध्यतोऽवक्रम्य विभागं कृत्वेत्यर्थः । आथर्वणिकास्तु ऋग्वेदादिवद्व्याकरणमपि वेदितव्यमित्यामनन्ति — ‘द्वे विद्ये वेदितव्ये इति ह स्म यद्‌ब्रह्मविदो वदन्ति परा चैवापरा च । तत्रापरा ऋग्वेदो यजुर्वेदः सामवेदोऽथर्ववेदः शिक्षा कल्पो व्याकरणं निरुक्तं छन्दो ज्योतिषमिति । अथ परा यया तदक्षरमधिगम्यते’ (मु.उ. 1.1.4,5) इति ।<br>
कात्यायनोऽपि व्याकरणप्रयोजनान्युदाजहार - ’रक्षोहागमलघ्वसंदेहाः प्रयोजनम्’ (पा.भा. पस्पशा) इति ।<br>
i). स्वरवर्णविपर्यासरूपो विप्लवो वेदस्य मा भूदिति व्याकरणेन वेदो रक्षणीयः । विप्लवे तु बाधं पठन्ति — ‘‘मन्त्रो हीनः स्वरतो वर्णतो वा मिथ्या प्रयुक्तो न तमर्थमाह । स वाग्वज्रो यजमानं हिनस्ति यथेन्द्रशत्रुः स्वरतोऽपराधात्’’ (पा.शि. 52) ॥ इति । इन्द्रस्त्वष्टुः पुत्रं विश्वरूपाख्यं जघानेति त्वष्टा सोमयागे नेन्द्रमुपाह्वयत् । इन्दश्च यज्ञविघ्नं कृत्वा बलात्सोमं पीत्वा जगाम । अवशिष्टेन सोमरसेनेन्द्रस्याभिचारं कर्तुं (त्वष्टा) ‘स्वाहेन्द्र॑शत्रुवर्धस्व’ (तै.सं. 2.4.12) इत्यनेन मन्त्रेणाजुहोत् । तत्र शत्रुशब्दो घातकमाचष्टे । भो उत्पत्स्यमानपुरुषेन्द्रस्य घातकस्त्वं वर्धस्वेति विवक्षित्वा मन्त्रमुच्चारितवान् । तदानीं तत्पुरुषसमासत्वादन्तोदात्तेन भवितव्यम् । प्रमादात्त्वनेनाऽऽद्युदात्तो मन्त्रः प्रयुक्तः । स च स्वरो बहुव्रीहौ समासे लभ्यः । ततश्चेन्द्रो घातको यस्येत्यर्थे पर्यवसानादिन्द्रेण वध्यो वृत्र उदपद्यत । तस्माच्च वेदस्य रक्षा कर्तव्या ।<br>
ii) तथा प्रकृतौ दर्शपूर्णमासेष्टौ ‘अग्नये जुष्टं निर्वपामि’ (तै.सं. 1.1.4) इति मन्त्र आम्नातः । स च विकृतावैन्द्राग्नेष्टावतिदिष्टः । तत्र कर्मसमवेतार्थप्रकाशनायाग्निपदं परित्यज्य ‘इन्द्राग्निभ्यां जुष्टं निर्वपामि’ इत्यूहनीयः । स चोहो व्याकरणानभिज्ञेन कर्तुमशक्यः ।<br>
iii) तथा ‘वेदोऽध्येयो ज्ञेयश्च’ (पा.भा. पस्पशा) इत्यागमेन ज्ञेयत्वं विहितम् । तच्च प्रकृतिप्रत्ययादिनिर्णयं विना न संभवति ।<br>
iv) तथा बृहस्पतिनाऽध्याप्यमान इन्द्रो दिव्यं वर्षसहस्रमधीयानोऽपि यदा शब्दानामन्तं न जगाम तदानीमिन्द्रादिभिर्धातुप्रातिपदिकप्रत्ययादेशादिरूपा उपायाः कल्पिताः । उपायमन्तरेण सर्वे शब्दाः कथं ज्ञातुं शक्यन्ते ।<br>
v) तथा ‘स्थूलपृषतीमालभेत’ (पा.भा. पस्पशा) इत्यत्र स्थूला चासौ पृषती चेति विग्रहे पशुशरीरगतं स्थौल्यमुक्तं भवति, स्थूलानि पृषन्ति यस्यामित्यत्र शरीरगतवर्णविशेषरूपाणां बिन्दूनां स्थौल्यमुक्तं भवतीत्ययं संदेहः स्वरनिर्णयमन्तरेण नापैति ।<br>
तस्माद्रक्षोहादीनि पञ्च प्रयोजनानि । तस्मात्प्रमाणत्वात्सप्रयोजनत्वाच्च व्याकरणमारब्धव्यम् ।</li>
</ol>
<p>स्वरप्रक्रिया<br>
इषेत्वेत्यादिशब्दानां प्रक्रियां शब्दसंग्रहे । अवोचं स्वरमात्रं तु वैशद्याय पुनर्ब्रुवे ॥<br>
इषि प्रातिपदिके गत इकारः ‘फिषोऽन्त उदात्तः’ (फि.सू. १।१) इत्युदात्तः । फिडिति प्रातिपदिकसंज्ञा । इषित्यत्र षकारस्यान्तिमत्वेऽपि ‘स्वरविधौ व्यञ्जनमविद्यमानवद्भवति’ इत्युक्तत्वादिकार एवान्तिमः । इकारस्य सुप्त्वात् ‘अनुदात्तौ सुप्पितौ’ (पा.सू. ३-१-४) इत्यनुदात्तत्वे प्राप्ते तदपवादः ‘सावेकाचस्तृतीयादिर्विभक्तिः’ (पा.सू. ६-१-१६८) इति । सप्तमीबहुवचने परतः स्थिते यत्प्रातिपदिकमेकाच्कं तस्मादुत्तरा तृतीयादिर्विभक्तिरुदात्ता भवति । ‘अनुदात्तं पदमेकवर्जम्’ (पा.सू. ६-१-१५८) उदात्तः स्वरितो वा यस्य वर्णस्य विधीयते तं वर्जयित्वा शिष्टं पदमनुदात्तं भवति । तत्रास्मिन्पद एकारस्योदात्तत्वविधानादिकारोऽनुदात्तः । नन्विकारस्यापि पूर्वमुदात्तत्वं विहितं ततस्तं वर्जयित्वा विभक्तेरनुदात्तत्वमस्त्विति चेन्न । प्रथमतः प्रातिपदिकस्वरेऽवस्थिते सति पश्चाद्विधीयमानत्वेन विभिक्तिस्वरस्य प्रबलत्वात् । सति शिष्टस्वरो बलवानिति हि मर्यादा । तस्मादनुदात्तादिकमुदात्तान्तमिष इति पदम् । त्वेति पदमनुदात्तम् । युष्मच्छब्दस्याऽऽष्टमिकापादादावादेशत्वात् । ‘अनुदात्तं सर्वमपादादौ’ (पा.सू. ८-१-१८) इति हि तत्रानुवर्तते । संहितायामुदात्तादेकारादुत्तरत्वेन तस्य ‘उदात्तादनुदात्तस्य स्वरितः’ (पा.सू. ८-४-६६) इति स्वरितत्वम् । ततः स्वरितान्तमिदं वाक्यम् । एवमूर्जे त्वेति वाक्यं योज्यम् । तयोर्वाक्ययोः संहितायाम् ‘आद्‌गुणः’ (पा.सू. ६-१-८७) इत्योकारे गुणे स्वरिते प्राप्ते ‘पूर्वत्रासिद्धम्’ (पा.सू. ८-१-१) इति स्वरितत्वासिद्ध्याऽनुदात्तयोः पूर्षोत्तरवर्णयोः स्थाने विहित ओकारोऽनुदात्तः । तस्योदात्तादुत्तरत्वेन स्वरितत्वे प्राप्ते तदपवादः ‘उदात्तस्वरितपरस्य सन्नतरः’ (पा.सू. १-२-४०) इति । यस्मादनुदात्तात्परत उदात्तः स्वरितो वा वर्तते तस्यानुदात्तस्यातिनीचोऽनुदात्तो भवति । एतावता यथाम्नानमिषे त्वोर्जे त्वेति सिद्धम् । ‘उणादीन्यव्युत्पन्नानि प्रातिपदिकानि’ इति मते वायुशब्दस्य फिट्‌स्वरेणान्तोदात्तत्वादवशिष्ट आकारोऽनुदात्तः । विभक्तेः सुप्त्वादनुदात्तत्वे सत्युदात्तादुत्तरत्वेन स्वरितत्वम् । स्थशब्दस्य ‘तिङ्ङतिङः’ (पा.सू. ८-१-२८) इति (निघातः) । अतिङन्तात्परं तिङन्तं निहन्यते । निघातो नामानुदात्तः । ‘स्वरितात्संहितायामनुदात्तानाम्’ (पा.सू. १-२-३९) इति स्थशब्दगतस्यानुदात्तस्य स्वरितादुत्तरत्वेनैकश्रुतिर्भवति । तं प्रचय इत्याचक्षतेऽध्यापकाः । एवमुपायवः स्थेति वाक्यं योज्यम् । तयोर्वाक्ययोः संहितायामोकारः प्रचयः । प्रचयानुदात्तयोरुभयोः स्थाने विहितस्यापि द्वैरूप्यस्य युगपदसंभवात्पर्यायेण तथातथात्वे स्थानिवद्भावादेवैकस्मिन्पक्षे प्रचयः पक्षान्तरे तु स्थानिवद्भावादनुदात्तत्वे स्वरितात्संहितायामिति प्रचयः । पाशब्दस्य सन्नतरत्वम् । देवशब्दस्य फिट्‌स्वरेणान्तोदात्तत्वात्संहितायामोकारोऽप्युदात्तः । युष्मच्छब्दादेशश्चानुदात्तः । संहितायां स्वरितः । ‘चितः’ (पा.सू. ६।१।१६३) चित्प्रत्यययुक्तस्य समुदायस्यान्त उदात्तः स्यात् । ततः सवितृशब्दे तृच्प्रत्ययस्य चकारेत्त्वात्सवितृपदस्य कृदन्तत्वेन प्रातिपदिकत्वाद्वाऽन्तोदात्तत्वम् । संहितायां सेत्यस्य प्रचयः । विशब्दस्योदात्तपरत्वादिकारः सन्नतरः । ‘उपसर्गाश्चाभिवर्जम्’ अभिव्यतिरिक्ता उपसर्गाश्चाऽऽद्युदात्ता इति प्रशब्द उदात्तः । अर्पयत्वित्यस्य निघाते ‘एकादेश उदात्तेनोदात्तः’ (पा.सू. ८।२।५) उदात्तेन सह य एकादेशः स उदात्तः स्यादिति सवर्णदीर्घ उदात्तः । तस्मादुत्तरेषां स्वरितप्रचयौ । तुशब्दस्य संहितायां सन्नतरत्वम् । श्रेष्ठतमायेत्यत्र ‘ञ्नित्यादिर्नित्यम्’ (पा.सू. ६।१।९७) ञिति निति च प्रत्यये परतः पूर्वस्याऽऽदिरुदात्तः स्यादिति श्रेष्ठशब्दगतस्येष्ठन्प्रत्ययस्य नित्त्वाच्छ्रेष्ठशब्दस्याऽऽदिरुदात्तः । ष्ठेत्यस्यानुदात्तस्वरितौ । तमपः पित्त्वाद्विभक्तेः सुप्त्वाच्चानुदात्तत्वे सति पश्चात्प्रचयसन्नतरत्वं पूर्ववत् । ‘नब्विषयस्यानिसन्तस्य’ (फि.सू. 26) इसन्तव्यतिरिक्तस्य नपुंसकलिङ्गविषयस्य प्रातिपादिकस्याऽऽदिरुदात्तः स्यादित्यनेन कर्मशब्दस्याऽऽदिरुदात्तः । इतरयोर्यथायोगमनुदात्ते सति स्वरितप्रचयौ सन्नतरत्वं च पूर्ववत् । आप्यायध्वामित्यत्रोपसर्ग उदात्तः । शिष्टस्यानुदात्तत्वे सति स्वरितप्रचयौ । ‘आमन्त्रितस्य च’ (पा.सू. ८-१-१९) पदादुत्तरस्य च संबोधनान्तस्य सर्वस्यानुदात्तः स्यादिति अघ्नियाशब्दस्य निघाते सति संहितायां पूर्वाभ्यां प्रचयाभ्यां सह प्रचयः । देवभागशब्दे ‘समासस्य’ (पा.सू. ६-१-२२३) इत्यन्तोदात्ते सति विभक्त्या सहैकादेशस्वरः । संहितायामाद्यौ द्वौ प्रचयौ । तृतीयः सन्नतरः । ऊर्जःपयःशब्दयोर्नपुंसकत्वादाद्युदात्तत्वम् । मतुपो ङीपश्च पित्त्वादनुदात्तत्वम् । ततो यथायोगं स्वरितप्रचयसन्नतराः । प्रजाशब्दे प्रातिपदिकमन्तोदात्तं टाबनुदात्तस्तयोरेकदेश उदात्तः । शेषं पूर्ववत् । ‘नञ्सुभ्याम्’ (पा.सू. ६-१-१७२) बहुव्रीहिसमासे नञ्सु इत्येताभ्यामुत्तरस्य पदस्यान्त उदात्तः स्यादित्यनमीवायक्ष्मशब्दयोरन्तोदात्तत्वे सति शेषमुन्नेयम् । न चात्र समासस्येत्यन्तोदात्तत्वं सिध्यति । ‘बहुव्रीहौ प्रकृत्या पूर्वपदम्’ (पा.सू. ६-२-१) इत्युक्तपूर्वपदप्रकृतिस्वरत्वमपवदितुं नञ्सुभ्यामिति सूत्रस्यापेक्षितत्वात् । निपाता आद्युदात्ता इति माशब्द उदात्तः । व इत्येतत्पूर्ववत् । स्तेनशब्दस्य फिट्स्वरः । ईशतेत्यस्य निघातः । मेति पूर्ववत् । अघेन क्रौर्येण शंसो विशसनं वधो यस्य सोऽयमघशंसः । ततो बहुव्रीहिस्वरेणाघ इत्यन्तोदात्तः । रुद्रहेतिशब्दयोः फिट्स्वरः । परिशब्दो निपातत्वादाद्युदात्तः । वो वृणक्त्वितिशब्दावनुदात्तौ । ध्रुवशब्दस्य फिट्स्वरे सति टाप्प्रत्ययेन विभक्त्या सहैकादेशस्वरः । अस्मिन्नित्यत्र विभक्तेः ‘सावेकाचः’ (पा.सू. ६-१-१६८) इत्युदात्तत्वम् । गोपतावित्यत्र ‘पत्यावैश्वर्ये’ (पा.सू. ६-२-१८) (इति) ऐश्वर्यार्थे पतिशब्दे परतः पूर्वपदस्य प्रकृतिस्वरत्वं भवति । ततो गोशब्दस्योदात्तत्वे सति शिष्टस्यानुदात्तस्वरितप्रचयाः । स्यातेत्यस्य निघातप्रचयौ । बह्वीरिति । ङीष्प्रत्ययस्योदात्तत्वे सवर्णदीर्घोऽप्युदात्तः । यजमानस्येत्यत्र ‘धातोः’ (पा.सू. ६-१-१६२) धातोरन्त उदात्तः स्यादिति जकारात्पूर्वाकार उदात्तः । शपः पित्त्वादनुदात्तत्वम् । शानचः ‘चितः’ (पा.सू. ६-१-६३) इत्यन्तोदात्तत्वे प्राप्ते तदपवादः ‘तास्यनुत्तेन्ङिददुपदेशाल्लसार्वधातुकमनुदात्तमह्न्विङोः’ (पा.सू. ६-१-१८६) तासिप्रत्ययादनुदात्तेतो धातोर्ङितो धातोरकारोपदेशाच्चोत्तरस्य लकारस्य स्थाने विहितं यत्सार्वधातुकं तदनुदात्तं भवति ह्नुङ् अपह्नवे, इङ् अध्ययने, इत्येतौ धातू वर्जयित्वा । अत्र शबन्तस्य यजेत्यस्यादुपदेशत्वात्तदुत्तरः शानजनुदात्तः । पशूनित्यत्र फिट्स्वर एकादेशस्वरश्च । पाहीत्यस्य निघाते सति स्वरितप्रचयौ ।</p>
<p>संबन्धश्च श्रुतिव्याख्यामीमांसाव्याकृतिस्वरैः । चतुष्प्रकारैराद्योऽयमनुवाकः समापितः ॥१॥<br>
इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये प्रथमकाण्डे प्रथमप्रपाठके प्रथमोऽनुवाकः ॥१॥</p>
<p>प्रथमानुवाके वत्सापाकरणमुक्तम् । द्वितीये बर्हिराहरणमुच्यते । तयोरनुक्रमे पाठः प्रमाणमिति मीमांसिष्यते । पौर्णमास्यां सांनाय्याभावे वत्सापाकरणाभावादन्वाधानस्यानन्तरममावास्यायामसंनयतोऽपि बर्हिरेव प्रथमं संपादनीयम् । अत एव बौधायनः — ‘यद्यु वै न संनयति बर्हिः प्रतिपदेव भवति’ इति । अस्मिन्ननुवाके यज्ञस्य घोषदसीत्ययमाद्यो मन्त्रः । ब्राह्मणेन तु तस्मात्पूर्वमन्यो मन्त्रः शाखान्तरादिन्यायेन व्याख्यातस्तस्य विनियोगमाह बौधायनः — ‘अथ जघनेन गार्हपत्यं तिष्ठन्नसिदं वाऽश्वपर्शुं वाऽऽदत्ते देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यामादद इति’ इति । आपस्तम्बः - ‘उत्तरेण गार्हपत्यमसिदोऽश्वपर्शुरनडुत्पर्शुर्वा विहितो भवति देवस्य त्वा सवितुः प्रसव इत्यसिदमश्वपर्शुं वाऽऽदत्ते तूष्णीमनडुत्पर्शुम्’ इति । असिदो दर्भच्छेदनसाधनं शस्त्रम् । पर्शुः पार्श्वगतास्थिखण्डम् । तच्च तीक्ष्णधारत्वाल्लवनसमर्थम् । मन्त्रार्थस्तु - भो लवनसाधन प्रेरकस्य देवस्य प्रेरणे सति देवतासंबन्धिभ्यां बाहुभ्यां हस्ताभ्यां च त्वां स्वीकरोमिति । मणिबन्धादधस्तनौ बाहू उपरितनौ हस्तौ । (TB 3.2.2 - 1) अत्र ब्राह्मणम् — ‘देवस्य त्वा सवितुः प्रसव इत्यश्वपर्शुमादत्ते प्रसूत्यै । अश्विनोर्बाहुभ्यामित्याह । अश्विनौ हि देवानामध्वर्यू आस्ताम् । पूष्णो हस्ताभ्यामित्याह यत्यै’ (तै.ब्रा. ३.२.२) इति । यतिर्नियतिः । यद्यद्यज्ञसाधनमुपादेयं तत्सर्वं पोषकस्य देवस्य हस्ताभ्यामेवेति नियमः । अश्वपर्शुना सह बर्हिः प्राप्तुं गच्छेदिति सार्थवादेन वाक्येन विधिरुन्नीयते, ‘यो वा ओषधीः पर्वशो वेद । नैनाः स हिनस्ति । प्रजापतिर्वा ओषधीः पर्वशो वेद । स एना न हिनस्ति । अश्वपर्श्वा बर्हिरच्छैति । प्राजापत्यो वा अश्वः सयोनित्वाय । ओषधीनामहिँसायै’ (तै.ब्रा. ३.२.२) इति । प्रजापत्यक्षिपरिणामोऽश्व इत्यश्वमेधविधौ श्रूयते — ‘प्रजापतेरक्ष्यश्वयत् । तत्परापतत् । तदश्वोऽभवत् । यदश्वयत् । तदश्वस्याश्वत्वम्’ इति । ततोऽश्वस्य प्राजापत्यत्वात्प्रजापतेश्चौषधीषु तत्तत्पर्वाभिज्ञत्वेन पर्वणोः संधौ छेत्तुं प्रवृत्तस्य पर्वभञ्जकत्वाभावेनाश्वपर्श्वा प्रजापतिरूपया दर्भच्छेदे हिंसा न भवतीति । द्रव्यान्तरपरित्यागेनाश्वपर्शुस्वीकारस्तद्योनिभूतप्रजापतिसाहित्यार्थम् । अस्ति च तत्साहित्यं कारणस्य कार्येऽनुगतत्वात् । तस्मात्प्रजापतिद्वारेण कर्तुर्हिंसादोषाभाव उपपद्यते । (#TB)<br>
यज्ञस्येति । अश्वपर्श्वभिमन्त्रणे प्रथममन्त्रं विनियुङ्क्ते बौधायनः - ‘आदायाभिमन्त्रयते यज्ञस्य घोषदसीति’ इति । आपस्तम्बस्तु ब्रूते — यज्ञस्य घोषदसीति गार्हपत्यमभिमन्त्र्य’ इति । घोषदिति धनस्य नाम । भो अश्वपर्शो त्वं यज्ञस्य साधनं द्रव्यमसि । भो गार्हपत्येति वा योजनीयम् । (TB 3.2.2 - 2) अत्र ब्राह्मणम् – ‘ यज्ञस्य घोषदसीत्याह । यजमान एव रयिं दधाति’ (तै.ब्रा. ३.२.२) इति । रयिं धनम् । (#TB) प्रत्युष्टमिति । बौधायनः - ‘गार्हपत्ये प्रतितपति प्रत्युष्टँ रक्षः प्रत्युष्टा अरातय इति’ इति । आपस्तम्बस्तु ‘प्रत्युष्टँ रक्षः प्रत्युष्टा अरातय इत्याहवनीये गार्हपत्ये वाऽसिदं प्रतितपति न पर्शुम्’ इति । अस्मिल्लँवनसाधने निगूढं रक्षसामथ वैरिणां च स्वरूपमत्यन्तं दग्धं भवतु । (TB 3.2.2 - 3) मन्त्रप्रयोजनमाह - ‘प्रत्युष्टँ रक्षः प्रत्युष्टा अरातय इत्याह । रक्षसामपहत्यै’ (तै.ब्रा. ३.२.२) इति । (#TB)<br>
प्रेयमगादिति । बौधायनः — ‘आहवनीयमभिप्रैति प्रेयमगाद्धिषणा बर्हिरच्छ मनुना कृता स्वधया वितष्टा त आवहन्ति कवयः पुरस्ताद्देवेभ्यो जुष्टमिति’ इति । स एव मन्त्रशेषं पृथग्विनियुङ्क्ते — ‘इह बर्हिरासद इति वेदिं प्रत्यवेक्षते’ इति । आपस्तम्बस्तु कृत्स्नमन्त्रस्यैकमेव विनियोगमाह — ‘प्रेयमगादित्युक्त्वोर्वन्तरिक्षमन्विहीति प्राचीमुदीचीं वा दिशमभिप्रव्रज्य यतः कुतश्चिद्दर्भमयं बर्हिराहरति’ इति । इयमश्वपर्शुर्विद्यारूपत्वेनाभिज्ञानवती बर्हिराप्तुं गच्छति । कीदृशी सा । प्रजापतिरूपेण मनुना स्वचक्षुषो निर्मिता । अश्वभक्षितान्नलक्षणया स्वधया विशेषेण तीक्ष्णीकृता । यस्मात्ते पूर्वे कवयो विद्वांसोऽनुष्ठातारः पूर्वस्या दिशो बर्हिरानयन्ति तस्मादियं प्राग्गच्छति । हविर्भुग्भ्यः प्रियं बर्हिरिह वेद्यामासादयितव्यम् । (TB 3.2.2 - 4) अस्य मन्त्रस्य प्रथमभागे पदार्थं तात्पर्यं चाऽऽह — ‘प्रेयमगाद्धिषणा बर्हिरच्छेत्याह । विद्या वै धिषणा । विद्ययैवैनदच्छैति” [तै.ब्रा. ३.२.३] इति । द्वितीयभागस्यार्थे श्रुत्यन्तरप्रसिद्धिमनुमानप्रसिद्धिं चाऽऽह — “मनुना कृता स्वधया वितष्टेत्याह । मानवी हि पर्शुः स्वधाकृता ” [तै.ब्रा. ३.२.२] इति । अन्नेनास्थ्याद्युपचयोऽन्वयव्यतिरेकसिद्धः । तृतीयभागे पदार्थं पुरस्ताच्छब्दतात्पर्यं चाऽऽह - ‘त आवहन्ति कवयः पुरस्तादित्याह । शुश्रुवाँसो वै कवयः । यज्ञः पुरस्तात् । मुखत एव यज्ञमारभते’ (तै.ब्रा. ३.२.२) इति । होमाधारस्याऽऽहवनीयस्य पूर्वदिक्स्थत्वाद्यज्ञः पुरस्ताद्वर्तत इत्युच्यते । तच्छब्दपाठेन पुरस्तादेव यज्ञ आरब्धो भवति । अपि च तत्पाठे दिगन्तरप्रयुक्तं वैकल्यं नास्तीत्याह — ‘अथो यदेतदुक्त्वा यतः कुतश्चाऽऽहरति । तत्प्राच्या एव दिशो भवति’ (तै.ब्रा. ३.२.२) इति । चतुर्थभाग आसद इत्यस्य तात्पर्यमाह — ‘देवेभ्यो जुष्टमिह बर्हिरासद इत्याह । बर्हिषः समृद्ध्यै । कर्मणोऽनपराधाय’ [तै.ब्रा. ३.२.२] इति । आसादयितव्यमित्युक्ते यावद्वेद्यास्तरणस्य युक्तं पर्याप्तं तावतः सूचितत्वादेतत्पदोच्चारणं समृद्ध्यै संपद्यते । ततो न्यूनत्वलक्षणः कर्मणोऽपराधो न भविष्यति । (#TB) देवानामिति । बौधायनः — ‘दर्भस्तम्बं गृह्णीते यावन्तमलं प्रस्तरणाय मन्यते देवानां परिषूतमसीत्यथैनमूर्ध्वमुन्मार्ष्टि वर्षवृद्धमसीति’ इति ।<br>
आपस्तम्बस्तु द्वयोरेकमन्त्रत्वमभिप्रेत्यैकमेव विनियागेमाह — “देवानां परिषूतमसि वर्षवृद्धमसीति दर्भान्परिषौति” इति । भो दर्भजात त्वं देवानामर्थे परिगृहीतमसि न तु मया स्वगृहाच्छादनाद्यर्थमतो न मे लवनदोषोऽस्ति । वर्षेण पुनर्वृद्धिसंभवात्तवापि न हानिः । (TB 3.2.2 - 5) परिगृहीतस्य सर्वस्य देवार्थत्वं न त्वेकदेशस्येत्येवं मन्त्राभिप्रायं दर्शयति — ‘देवानां परिषूतमसीत्याह । यद्वा इदं किंच । तद्देवानां परिषूतम्’ [तै.ब्रा. ३.२.२] इति । अपि च यथा लोके कश्चिद्‌ भृत्यो राजनियोगाद्ग्रामेषु गत्वा बलाद्‌गृह्यमाणं दधिक्षीरादिद्रव्यं वसुमत्तमाय राज्ञे न तु मदर्थमिति प्रजानामग्रे प्रतिप्रोच्य निर्भयः सर्वथेदं हरिष्यामीति ब्रूते तद्वदिदमित्यमिप्रायान्तरमाह ‘अथो यथा वस्यसे प्रतिप्रोच्याऽऽहेदं करिष्यामीति । एवमेव तदध्वर्युर्देवेभ्यः प्रतिप्रोच्य बर्हिर्दाति । आत्मनोऽहिँसायै’ (तै.ब्रा. ३.२.२) इति । स्तम्बस्य स्वीकार्यस्यैकत्वं कृत्स्नलवनं च विधत्ते — ‘यावतः स्तम्बान्परिदिशेत् । यत्तेषामुच्छिँष्यात् । अति तद्यज्ञस्य रेचयेत् । एकँस्तम्बं परिदिशेत् । तँ सर्वं दायात् । यज्ञस्यानतिरेकाय’ (तै.ब्रा.३. २.२) इति । यज्ञस्य संबन्धि यद्द्रव्यं तस्य यज्ञाद्बहिर्भावेऽतिरेकः स त्वयुक्तः । अकृष्टपच्यानां दर्भादीनां तटाकाद्युदकमनपेक्ष्य वर्षेण वृद्धिः प्रसिद्धेत्याह । वर्षवृद्धा वा ओषधयः’ (तै.ब्रा. ३.२.२) इति ॥ (#TB) देवबर्हिरिति । बौधायनः — ‘असिदेनोपयच्छति देवबर्हिर्मा त्वाऽन्वङ्मा तिर्यक्यर्व ते राध्यासमिति’ इति । विनियोगद्वयमाहाऽऽपस्तम्बः — ‘देवबर्हिर्मा त्वाऽन्वङ्मा तिर्यगिति संयच्छति पर्व ते राध्यासमित्यसिदमधिनिदधाति’ इति । हे देवबर्हिस्त्वाऽन्वगपि मा हिँसिषं तिर्यगपि मा हिँसिषं किंतु ते तव पर्व पुनः प्ररोहस्थानमविनष्टं यथा स्यात्तथा संपादयामि । हिंसाया अन्वक्त्वं दैर्घ्येण द्वैधीभावः । तिर्यक्त्वं ह्रस्वानां खण्डानां सादनम् । (TB 3.2.2 - 6) बर्हिषो देवसंबन्धस्तादर्थ्यरूप इत्यभिप्रायमाह — ‘देवबर्हिरित्याह । देवेभ्य एवैनत्करोति” (तै.ब्रा. ३.२.२) इति । निषेधो दोषपरिहारायेत्याह — ‘मा त्वाऽन्वङ्मा तिर्यगित्याहाहिँसायै’ (तै.ब्रा. ३.२.२) इति । पुनःप्ररोहसमृद्ध्यर्थं पर्वसादनमित्याह — ‘पर्व ते साध्यासमित्याहर्द्ध्यै” (तै.ब्रा. ३.२.२) इति । (#TB) आच्छेत्तेति । बौधायनः — ‘आच्छिन्नत्ति आच्छेत्ता ते मा रिषमिति’ इति । तद्वदापस्तम्बोऽपि । इत ऊर्ध्वं यत्र द्वयोर्विशेषाभावस्तत्रान्यतरस्यैव विनियोग उदाहरिष्यते । हे देवबर्हिस्तवाहमाच्छेत्ताऽपि मन्त्रसामर्थ्यान्मा हिंसिषम् । (TB 3.2.2 - 7)अत्र मा रिषमित्येतं मन्त्रं पठतस्तदर्थाभिज्ञस्य च स्वकीयं किमपि न विनश्यतीत्याह — “आच्छेत्ता ते मा रिषमित्याह । नास्याऽऽत्मनो मीयते । य एवं वेद” (तै.ब्रा. ३.२.२) इति । (#TB) देवबर्हिः शतेति । कल्पसूत्रम् — ‘देवबर्हिः शतवल्शं विरोहेत्यालवानभिमृशति’ इति । लूनावशिष्टमूलान्यालवाः । शतवल्शमनन्तशाखम् । (TB 3.2.2 - 8) बर्हिषः पुत्रादिवदुपकारकत्वात्तत्प्ररोहार्थं यत्नः पुत्रोत्पत्त्यै भवतीति व्याचष्टे — ‘देवबर्हिः शतवल्शं विरोहेत्याह । प्रजा वै बर्हिः । प्रजानां प्रजननाय’ (तै.ब्रा. ३.२.२) इति । (#TB) सहस्रवल्शा इति । कल्पः — ‘सहस्रवल्शा वि वयँ रुहेमेत्यात्मानं प्रत्यभिमृशति’ इति । (TB 3.2.2 - 9) मन्त्रस्याऽऽशीःपरत्वं स्पष्टमित्याह — ‘सहस्रवल्शा वि वयँ रुहेमेत्याह । आशिषमेवैतामाशास्ते’ (तै.ब्रा. ३.२.२) इति । (#TB) पृथिव्या इति । कल्पः — ‘पृथिव्याः संपृचः पाहीत्यनधो निदधाति’ इति । भोस्तृणकाष्ठाद्याधार पृथिव्या संपर्कादिमं दर्भं रक्ष । (TB 3.2.2 - 10) द्रव्यान्तरस्योपरि स्थापने प्रयोजनमाह — ‘पृथिव्याः संपृचः पाहीत्याह प्रतिष्ठित्यै’ (तै.ब्रा. ३.२.२) इति । यदि लूनमिमं दर्भं पृथिव्यां निदध्यात्तदानीमुच्छिष्टादिस्पर्शेन त्याज्यत्वे सति दर्भोऽप्रतिष्ठितः स्यात् । पूर्वं प्रस्तराख्यस्य दर्भमुष्टेः समन्त्रकलवनं प्रपञ्चितम् । इदानीं मुष्ट्यन्तराणां मन्त्रमन्तरेणैव लवनं विधत्ते — ‘अयुङ्गायुङ्गान्मुष्टील्लुँनोति । मिथुनत्वाय प्रजात्यै’ (तै.ब्रा. ३.२.२) इति । अयुङ्गत्वं युग्मरूपसमसंख्याराहित्यम् । अत्र विषमसंख्यापक्षाणां बहुविधत्वादशेषार्थसंग्रहार्था वीप्सा, तान्पक्षान्दर्शयति बौधायनः — ‘तूष्णीमत ऊर्ध्वमयुजो मुष्टील्लुँनाति त्रीन्वा पञ्च वा सप्त वा नवैकादश वा’ इति । अमन्त्रकलवने ब्राह्मणान्तरमुदाजहाराऽऽपस्तम्बः — प्रस्तरमेव मन्त्रेण दाति तूष्णीमितरदिति वाजसनेयकम्’ इति । समन्त्रकामन्त्रकयोश्च लवनयोर्द्वित्वेन मिथुनत्वं तेन च लौकिकस्त्रीपुरुषरूपमिथुनस्मरणात् तद्द्वाराऽऽत्मप्रजोत्पत्तये लवनद्वयं संपद्यते । (#TB) सुसंभृतेति । अथ दर्भमयं शुल्वं भूमौ प्रसार्य तस्मिल्लूँना मुष्टयो निधातव्याः । तत्र पाठक्रमादर्थक्रमो बलीयानिति न्यायेन मन्त्रद्वयस्य व्यत्यासेन विनियोगः कल्पे दर्शितः — ‘अदित्यै रास्नाऽसीत्युदगग्रं वितत्य सुसंभृता त्वा संभरामीति तस्मिन्निधनानि संभृत्य’ इति । हे रज्जो त्वं भूमेः काञ्ची गुणस्थानीया रशनाऽसि । हे दर्भमुष्टिसमुदाय त्वां सुष्ठु संग्रहीतुं योग्यया रशनया संगृह्णामि । (TB 3.2.2 - 11) ब्राह्मणं तु पाठक्रमेणैव व्याचष्टे — “सुसंभृता त्वा संभरामीत्याह । ब्रह्मणेवैनत्संभरति । अदित्यै रास्नाऽऽसीत्याह । इयं वा अदितिः । अस्या एवैनद्रास्नां करोति’ (तै.ब्रा. ३.२.२) इति । दर्भमयत्वेन प्रशस्तत्वाद्रज्जोर्ब्रह्मत्वम् । एनद्दर्भजातम् । एनदेनां रशनाम् । (#TB) इन्द्राण्या इति । कल्पः — ‘इन्द्राण्ये संनहनमिति संनह्यति’ इति । शुल्बमूलाग्रयोर्मेखलारूपं बन्धनं संनहनम् । (TB 3.2.2 - 12) तस्येन्द्राणीप्रियत्वं विशदयति — ‘इन्द्राण्यै संनहनमित्याह । इन्द्राणी वा अग्रं देवतानाँ समनह्यत । साऽऽर्घ्नोत् ऋद्ध्यै संनह्यति’ (तै.ब्रा. ३.२.२) इति । येयमिदानीमिन्द्राणीन्द्रपत्नी देवतानां मध्ये श्रेष्ठा वर्तते सा पूर्वस्मिञ्जन्मनि शतसंख्याकान्क्रतूननुतिष्ठाता यजमानेन तत्तत्क्रतौ योक्त्रेण बद्धाऽभूत्तद्‌बन्धनसामर्थ्यादिन्द्राणीत्वरूपां समृद्धिं प्राप्तवती । तस्मात्समृद्ध्यर्थमेवाध्वर्युर्दर्भैः संनह्येत् । किंच बर्हिषः प्रजारूपत्वादिदं संनहनं प्रजानामपरावापाय भवति । तस्माद‌ब्रह्मसृष्टावपि प्रजा धमनीभिर्व्याप्ता जायन्त इत्याह — ‘प्रजा वै बर्हिः । प्रजानामपरावापाय । तस्मात्स्नावसंतताः प्रजा जायन्ते’ (तै.ब्रा. ३.२.२) इति । (#TB) पूषा त इति । कल्पः — ‘पूषा ते ग्रन्थिं ग्रथ्नात्विति ग्रन्थिं करोति’ इति । हे संनद्धरज्जो तव ग्रन्थिं पोषको देवः करोतु । हे दर्भेति वा योज्यम् । (T.B 3.2.2 - 13) देवताविवक्षायां पूषशब्दस्यैव प्रयोगेऽभिप्रायमाह — ‘पूषा ते ग्रन्थिं ग्रथ्नात्वित्याह । पुष्टिमेव यजमाने दधाति’ (तै.ब्रा. ३.२.२) इति । (#TB) स ते मेति । कल्पः — ‘स ते माऽऽस्थादिति पुरस्तात्प्रत्यञ्चं ग्रन्थिमुपगूहति पश्चात्प्राञ्चं वा’ इति । हे दर्भ तव निर्बन्धकारी स रज्जुग्रन्थिश्चिरं मा तिष्ठतु । (TB 3.2.2 - 14) दर्भोपद्रवपरिहाररूपनिषेधफलमाह — ‘स ते माऽऽस्थादित्याहाहिँसायै’ (तै.ब्रा. ३.२.२) इति । गूहनं विधत्ते — ‘पश्चात्प्राञ्चमुपगूहति । पश्चाद्वै प्राचीनँ रेतो धीयते । पश्चादेवास्मै प्राचीनँ रेतो दधाति’ (तै.ब्रा. ३.२.२) इति । तं ग्रन्थिशेषं रज्जोरग्रतो द्विगुणीकृत्य रज्जुवेष्टनस्थानात्पश्चादाकृष्य यथा प्रागग्रं भवति तथोपगूहेत् । पुरुषोऽपि पश्चादवस्थाय प्राचीनँ रेतः सिञ्चति । तस्मादीदृशं गूहनमपत्यार्थियजमानार्थं रेतःसिञ्चनरूपेण पर्यवस्यति । (#TB) इन्द्रस्येति । कल्पः — ‘इन्द्रस्य त्वा बाहुभ्यामुद्यच्छ इत्युद्यच्छते’ इति । (TB 3.2.2 - 15) इन्द्रशब्दप्रयोगेणेन्द्रदत्तस्य सामर्थ्यस्य सिद्धिं दर्शयति – ‘इन्द्रस्य त्वा बाहुभ्यामुद्यच्छ इत्याह । इन्द्रियमेव यजमाने दधाति’ (तै.ब्रा. ३.२.२) इति । (#TB)<br>
बृहस्पतेरिति । कल्पः — ‘बृहस्पतेर्मूर्ध्ना हरामीति शीर्षन्नधिनिधत्ते’ इति । (TB 3.2.2 - 16) प्राशस्त्याद्ब्रह्मत्वेन बृहस्पतिं स्तौति – ‘बृहस्पतेर्मूर्ध्ना हरामीत्याह । ब्रह्म वै देवानां बृहस्पतिः । ब्रह्मणैवैनद्धरति’ (तै.ब्रा. ३.२.२) इति । (#TB)<br>
उर्वन्तरिक्षमिति । कल्पः — ‘एत्युर्वन्तरिक्षमन्विहीति’ इति । एत्यागच्छेदित्यर्थः । हे दर्भ विस्तीर्णत्वादन्तरिक्षं गमनायानुकूलमतस्त्वं गच्छ । (TB 3.2.2 - 17) इहीत्यस्य शब्दस्य विवक्षां दर्शयति – ‘उर्वन्तरिक्षमन्विहीत्याह गत्यै’ (तै.ब्रा. ३.२.२) इति । (#TB)<br>
देवंगममिति । कल्पः — ‘एत्योत्तरेण गार्हपत्यमनधः सादयति देवंगममसीति’ इति । (TB 3.2.2 - 18) असीत्यस्याभिप्रायमाह — ‘देवंगममसीत्याह । देवानेवैनद्गमयति’ (तै.ब्रा. ३.२.२) इति । पलाशशाखाया इव बर्हिषो भूमौ स्थापनं निषिध्योच्चप्रदेशस्थापनं विधत्ते — ‘अनधः सादयति । गर्भाणां धृत्या अप्रपादाय । तस्माद्गर्भाः प्रजानामप्रपादुकाः । उपरीव निदधाति । उपरीव हि सुवर्गो लोकः । सुवर्गस्य लोकस्य समष्ट्यै’ (तै.ब्रा. ३.२.२) इति । (#TB)</p>
<p>अत्र विनियोगसंग्रहः —<br>
यज्ञस्येत्यग्निमामन्त्र्य प्रत्यु दात्रस्य तापनम् । प्रेयं जपति देवानां दर्भसीमाऽथ मुष्टितः ॥<br>
देवेति दर्भान्संयम्य पर्व संस्थाप्य दात्रकम् । आच्छेच्छिन्द्याद्देव मूलं स्पृशेत्स्वं च सहेत्यतः ॥<br>
पृथिव्युपर्यवस्थाप्यादित्यै रज्जुं प्रसारयेत् । सुसंभृद्दर्भाः संभार्या इन्द्राण्या इति बन्धनम् ॥<br>
पूषा ग्रन्थिः स ते गूह इन्द्रोद्यम्य बृहस्पतेः । मूर्ध्न्याधायोर्वेत्य चोर्ध्वं स्थापयेद्देवमित्यतः ।<br>
अनुवाके द्वितीयेऽस्मिन्नुक्ता एकोनविंशतिः ॥<br>
अथ मीमांसा —<br>
(पू. मी. 5.1.4) तत्र पाठस्यानुक्रमे प्रामाण्यमित्ययमर्थः पञ्चमाध्यायस्य प्रथमपादे विचारितः — “प्रयाजेषु क्रमो नास्ति विद्यते वा न विद्यते ।<br>
श्रुत्यर्थाभावतो मैवं क्रमः पाठान्नियम्यते” इति । (जै. न्या. 5.1.9) यथा “अध्वर्युर्गृहपतिं दीक्षयित्वा ब्रह्माणं दीक्षयति । तत उद्गातारं ततो होतारम्” इत्यत्र क्त्वाश्रुत्या पञ्चमीश्रुत्या च क्रमः प्रतीयते । न तथा प्रयाजेषु श्रुतिरस्ति । ‘समिधो यजति’ तनूनपातं यजति’ इत्यत्र समिद्यागतनूनपाद्यागयोः क्रमवाचिनः शब्दस्यादर्शनात् । यथा वा ‘अग्निहोत्रं जुहोति’ ‘यवागूं पचति’ इत्यत्र यवाग्वा होमसाधनत्वेन पूर्वभावित्वमार्थिकं न तथा समिद्यागस्येतरयागसाधनत्वमस्ति । अतोऽर्थापत्तेरप्यभावान्नास्ति क्रम इति चेत् । मैवम् । वाक्यपाठेन प्रतीतस्य क्रमस्य बाधकाभावेनाभ्युपेयत्वात् । अनेनैव न्यायेन प्रथमद्वितीयाभ्यामनुवाकाभ्यामुक्तयोर्वत्सापाकरणबर्हिःसंपादनयोः क्रमो द्रष्टव्यः ।<br>
(पू. मी. 5.1.2) पाठादर्थक्रमो बलीयानित्येतदपि तत्रैव विचारितम् — “अग्निहोत्रं जुहोतीति यवागूं पचतीति च । क्रमः पाठादर्थतो वा पाठात्सर्वत्र दर्शनात् ॥ होमद्रव्यसमुत्पत्त्यै पूर्वं पाकोऽवगम्यते । यवाग्वेति श्रुता होमद्रव्यताऽतोऽर्थतः क्रमः ॥ (जै. न्या. 5.1.6,7) इति । ‘यवाग्वाऽग्निहोत्रं जुहोति’ इति होमद्रव्यत्वं श्रुतम् । अनेनैव न्यायेन ‘अदित्यै रास्नाऽसि’ इति मन्त्रेण रज्जुप्रसारणं पूर्वभावि ‘सुसंभृता त्वा संभरामि’ इति मन्त्रेण दर्भसंभरणं पश्चाद्भावीति द्रष्टव्यम् ।<br>
(पू. मी. 1.4.8) धिषणा बर्हिरच्छेत्यादौ बर्हिःशब्दार्थो विचारितः प्रथमाध्यायस्य चतुर्थपादे — “बर्हिराज्यपुरोडाशशब्दाः संस्कारवाचिनः । जात्यर्था वा शास्त्ररूढेस्ते स्युः संस्कारवाचिनः ॥ जातिं त्यक्त्वा न संस्कारे प्रयुक्ता लोकवेदयोः । विनाऽपि संस्कृतिं लोके दृष्टत्वाज्जातिवाचिनः” ॥ (जै. न्या. 1.4.22,23) इति । दर्शपूर्णमासयोः श्रूयते - ‘बर्हिर्लुनात्याज्यं विलापयति पुरोडाशं पर्यग्नि करोति’ इति । तत्र बर्हिराज्यदिशब्दानां शास्त्रे सर्वत्र संस्कृतेष्वेव तृणादिषु प्रयोगात्पील्वादिशब्देषु शास्त्रीयरूढिप्राबल्यस्योक्तत्वाद्यूपाहवनीयादिशब्दवत्संस्कारवाचिनो बर्हिरादिशब्दा इति चेत् । मैवम् । अन्वयव्यतिरेकाभ्यां जातिवाचित्वात् । यत्र यत्र बर्हिरादिशब्दप्रयोगस्तत्र तत्र जातिरित्यस्या व्याप्तेर्लोके वेदे च नास्ति व्यभिचारः । संस्कारव्याप्तेस्तु लौकिकप्रयोगे व्यभिचारो दृश्यते । क्वचिद्देशविशेषे लौकिकव्यवहारे जातिमात्रमुपजीव्य विना संस्कारं ते शब्दाः प्रयुज्यन्ते । बर्हिरादाय गावो गताः, गव्यमाज्यं, पुरोडाशेन मे माता प्रहेलकं ददातीति । तस्माज्जातिवाचिनः । विचारप्रयोजनं तु बर्हिषा यूपावटमवस्तृणातीत्यत्र विना संस्कारेणाऽऽस्तरणसिद्धिः ।<br>
अथ व्याकरणम् —<br>
यज्ञस्येत्यत्र फिट्स्वरशेषानुदात्तसुबनुदात्तस्वरिताः । घोषदित्यत्र फिट्स्वरानुदात्तसन्नतराः । असीत्यत्र निघातस्वरितप्रचयसन्नतराः । अथ विशेषमेव वदामः — प्रत्युष्टमित्यत्र ‘समासस्य’ (पा.सू. ६।१।२२३) इत्यन्तोदात्तत्वे प्राप्ते तदपवादेनाव्ययपूर्वपदप्रकृतिस्वरत्वं प्राप्तम् । तस्याप्यपवादः ‘गतिकारकोपपदात्कृत्’ (पा.सू. ६।२।१३९) तत्पुरुषसमासे गतेः कारकादुपपदाच्चोत्तरं कृत्प्रत्ययान्तं पदं प्रकृतिस्वरं भवतीत्युत्तरपदप्रकृतिस्वरत्वे प्राप्ते तस्याप्यपवादः ‘गतिरनन्तरः’ (पा.सू. ६।२।९) कर्मवाचिनि क्तान्त उत्तरपदे परतः प्रत्यासन्नः पूर्वभाविगतिसंज्ञकः शब्दः प्रकृतिस्वरो भवतीति । प्रतिशब्दस्योपसर्गाश्चाभिवर्जमित्याद्युदात्तः प्रकृतिस्वरः । रक्ष इत्यत्र नब्विषयस्येत्याद्युदात्तः । रातयो धनस्य दातारस्ताद्विपरीता अरातयो धनापहारिणः शत्रवः । ‘तत्पुरुषे तुल्यार्थतृतीयासप्तम्युपमानाव्ययद्वितीयाकृत्याः’ (पा.सू. ६।२।<br>
२) तत्पुरुषसमासे तुल्यार्थतृतीयान्तं सप्तम्यन्तमुपमानवाचकमव्ययं द्वितीयान्तं कृत्यप्रत्ययान्तं च यत्पूर्वपदं तत्प्रकृतिस्वरं भवतीति पूर्वपदस्य प्रकृतिस्वरत्वम् । तच्च समासस्वरस्यापवादः । नञश्च निपाता आद्युदात्ता इति आद्युदात्तः । धिषणेत्यत्र ‘पृषोदरादीनि यथोपदिष्टम्’ (पा.सू. ६।३।१०९) इति मध्योदात्तत्वम् । बर्हिःशब्दस्येसन्तत्वेन नपुंसकस्वराभावेन फिट्स्वर एव । अच्छेति निपातस्वरः मनुनाशब्दो ‘वृषादीनां च’ (पा.सू. ६।१।२०३) इत्याद्युदात्तः । वितष्टेति प्रत्युष्टवत् । पुरस्तादित्यत्र ‘आद्युदात्तश्च’ (पा.सू. ३।१।३) यः प्रत्ययः स आद्युदात्तो भवतीत्यस्तातिप्रत्ययस्याऽऽदिरुदात्तः । जुष्टशब्दस्य ‘नित्यं मन्त्रे’ (पा.सू. ६।१।२१०) इति मन्त्रविषये ‘जुष्टार्पिते च च्छन्दसि’ (पा.सू. ६।१।१०९) इति जुष्टार्पितशब्दौ नित्यमाद्युदात्तौ भवत इत्याद्युदात्तत्वम् । इहशब्दे हप्रत्यय उदात्तः । आसद इत्यत्र आसादयितव्यमित्यस्मिन्कृत्यप्रत्ययस्यार्थे विहितस्य केन्प्रत्ययस्य नित्त्वात्सद इत्येतत्पदमाद्युदात्तम् । ततः समासान्तोदात्तत्वं बाधित्वा तत्पुरुषे पूर्वपदप्रकृतिस्वरत्वे प्राप्ते तदपोद्य गतेरुत्तरस्य कृदन्तस्य प्रकृतिस्वरत्वम् । परिषूतमित्यत्र परिशब्दो निपातत्वादाद्युदात्तः । षूतशब्दः ‘षू प्रेरणे’ इत्यतो धातोरुत्पन्नः क्तप्रत्ययान्तः । ‘धातोः’ (पा.सू. ६।१।१६२) धातोरन्त उदात्तः । क्तप्रत्ययोऽपि ‘आद्युदात्तश्च’ (पा.सू. ३।१।३) इत्युदात्तः । सति शिष्टत्वादयमेव शिष्यते । ततः ‘समासस्य’ (पा.सू. ६।१।२२३) इत्यन्तोदात्तत्वे प्राप्ते तदपवादत्वेन तत्पुरुषे तुल्यार्थेति सूत्रेणाव्ययपूर्वपदप्रकृतिस्वरत्वं प्राप्तं तदपोद्य गतिकारकेति सूत्रेण कृदुत्तरपदप्रकृतिस्वरत्वे प्राप्ते तन्निवार्य ‘गतिरनन्तरः’ (पा.सू. ६।२।४९) इति पूर्वपदप्रकृतिस्वरत्वे प्राप्ते तदपवादः ‘परेरभितोभावि मण्डलम्’ (पा.सू. ६।२।१८२) परिशब्दादभितोभाव्यर्थवाचकं पदं मण्डलपदं चान्तोदात्तं स्यात् (इति) । परितोऽभितः सर्वतः सूतं स्वीकृतमिति हि तस्य पदस्यार्थ इति । वर्षवृद्धमित्यत्र कारकादुत्तरस्य कृदन्तस्य प्रकृतिस्वरत्वे प्राप्ते तदपवादः ‘तृतीया कर्मणि’ (पा.सू. ६।२।४८) कर्मवाचिनि क्तान्त उत्तरपदे तृतीयान्तं पूर्वपदं प्रकृतिस्वरं स्यात् (इति) । देवबर्हिरित्यत्र षष्ठाध्यायोक्तेन ‘आमन्त्रितस्य च’ (पा.सू. ६।१।१९८) इति सूत्रेणाऽऽद्युदात्तः । पूर्वानुवाकगतस्याघ्निया इत्यस्य पदात्परत्वेनाष्टमाध्यायोक्तेन ‘आमन्त्रितस्य च’ (पा.सू. ८।१।१९) इति सूत्रेण निघातः । इह तु वाक्यादित्वान्न पदात्परत्वम् । आच्छेत्तेति कृदुत्तरपदप्रकृतिस्वरः । ‘शतवल्श’ मित्यत्र ‘बहुव्रीहौ प्रकृत्या पूर्वपदम्’ [पा. ६।२।१] इति पूर्वपदप्रकृतिस्वरत्वम् । शतशब्दस्य फिट्स्वरः । सहस्रशब्दः पृषोदरादित्वान्मध्योदात्तः । पृथिवीशब्दे ङीषः प्रत्ययस्वरः । ‘उदात्तयणो हल्पूर्वात्’ (पा.सू. ६।१।१७४) उदात्तस्य स्थाने यो यण्हल्पूर्वस्तस्मादुत्तरस्य नदीसंज्ञकस्य प्रत्ययस्याजादिविभक्तेश्चोदात्तस्वरत्वं स्यात् । संपृच इत्यत्र क्विप्प्रत्ययान्तत्वेन कृदुत्तरपदप्रकृतिस्वरत्वम् । तद्वत्सुसंभृतेति शब्देऽपि । दितिः स्वण्डिता न दितिरदितिः । तत्पुरुषे तुल्यार्थेत्यव्ययपूर्वपदप्रकृतिस्वरः । रास्नाशब्दो वृषादिः । इन्द्राण्या इत्यत्रोदात्तयण इति विभक्तिरुदात्ता । संनहनमित्यत्र ‘लिति’ (पा.सू. ६।१।१९३) इत्संज्ञकलकारोपेते प्रत्यये परतः पूर्वमुदात्तं स्यात् । नह्यतिधातोरुपरि ल्युट्प्रत्ययस्थानादेशोऽपि लिद्भवति । ततः कृदुत्तरपदप्रकृतिस्वरत्वम् । इन्द्रशब्दो वृषादिः । बृहस्पतेरित्यत्र ‘उभे वनस्पत्यादिषु युगपत्’ (पा.सू. ६।२।१४०) वनस्पत्यादिषु समासेषु पूर्वोत्तरपदे युगपत्प्रकृतिस्वरे भवतः । बृहच्छब्दः पतिशब्दश्च वृषादिः । मूर्ध्नेत्यत्र ‘अनुदात्तस्य च यत्रोदात्तलोपः’ (पा.सू. ६।१।१६१) इति विभक्तिरुदात्ता । अन्तरिक्षशब्दः पृषोदरादिः । सर्वत्रागतिक आद्युदात्तो वृषादिः । अगतिकमध्योदात्तः पृषोदरादिरिति द्रष्टव्यम् । देवंगममित्यत्र प्रातिपदिकत्वात्समासत्वात्कृदुत्तरपदत्वाद्वाऽन्तोदात्तत्वम् ।</p>
<p>इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये प्रथमकाण्डे प्रथमप्रपाठके द्वितीयोऽनुवाकः ॥२॥</p>
<p>(अथ प्रथमकाण्डे प्रथमप्रपाठके तृतीयोऽनुवाकः)।<br>
द्वाभ्यामनुवाकाभ्याममावास्यायामहनि यत्कर्तव्यं तदुक्तम् । तृतीयेन रात्रौ कर्तव्यो दोह उच्यते । (TB 3.2.3 - 1) आदौ तावद्‌ब्राह्मणेन बर्हिषः कालो विधीयते – &lsquo;पूर्वेद्युरिध्माबर्हिः करोति । यज्ञमेवाऽऽरभ्य गृहीत्वोपवसति&rsquo; । (तै.ब्रा. ३.२.३) इति । यद्यपि दर्शपूर्णमासेष्टिः प्रतिपदि कर्तव्या तथाऽपि पर्वण्येवेध्मं बर्हिश्च संपादयेत् । तावता यज्ञः प्रारब्ध एव भवति । न केवलं प्रारब्धः किंतु देवताश्च गृहीत्वा तासां समीपे निवासः कृतो भवति । अनेन देवतापरिग्रहस्यापि पूर्वेद्युरेव काल इति सूच्यते । तत्प्रकारस्तु याजमानकाण्डे वक्ष्यते । इध्ममन्त्रास्तु “यत्कृष्णो रूपं कृत्वा” इत्येवमादयः । ते चान्यत्राऽऽम्नातत्वात्तत्रैव व्याख्यास्यन्ते । अथ दोहनार्थं कुम्भीद्वयं विधत्ते — ‘प्रजापतिर्यज्ञमसृजत । तस्योखे अस्रँसेताम् । यज्ञो वै प्रजापतिः । यत्सांनाय्योखे भवतः । यज्ञस्यैव तदुखे उपदधात्यप्रस्रँसाय&rsquo; । (तै.ब्रा. ३.२.३) इति । यज्ञो दर्शेष्टिः । सांनाय्यमिति दधिपयसोर्नाम । यज्ञसंबन्धिन्योः कुम्भ्योर्नाशे यज्ञस्य नष्टत्वात्स्रष्टुः प्रजापतेरपि नाशः, कुम्भ्योः संपादने यज्ञस्य संपादितत्वात् प्रजापतेरेवाविनाशायैतत्संपद्यते । यदुखे भवत इति यदस्ति तत्तेनोखासंपादनेनेति योज्यम् । (#TB)<br>
शुन्धध्वमिति । बौधायनः – ‘उत्तरेण गार्हपत्यं तृणानि सँस्तीर्य तेषु चतुष्टयँ संसादयति दोहनं पवित्रं सांनाय्यतपन्यौ स्थाल्याविति, अथैनान्यद्भिः प्रोक्षति शुन्धध्वं दैव्याय कर्मणे देवयज्याया इति त्रिः । इति । आपस्तम्बः – सांनाय्यपात्राणि प्रक्षाल्योत्तरेण गार्हपत्यं दर्भान्सँस्तीर्य द्वंद्वं न्यञ्चि पात्राणि प्रयुनक्ति कुम्भीँ शाखापवित्रमभिधानीं निदाने दारुपात्रं दोहनमयस्पात्रं दारुपात्रं वा पिधानार्थमग्निहोत्रहवणीमुपवेषं पर्णवल्कं च तृणं च शुन्धध्वं दैव्याय कर्मण इति त्रिः प्रोक्षति’ इति ।<br>
हे पात्राणि, देवयज्यात्मने दैव्याय कर्मणे शुन्धध्वं शुद्धानि भवत । (TB 3.2.3 - 2) विशेषेण प्रयोजनमाह — ‘शुन्धध्वं दैव्याय कर्मणे देवयज्याया इत्याह । देवयज्याया एवैनानि शुन्धति ।’ (तै.ब्रा. ३.२.३) इति । शोधयतीत्यर्थः । तेन दानव्रतादिरूपं स्मार्तमपि कर्म दैविकमस्ति तन्मा भूदिति विशेषणम् । (#TB)<br>
मातरिश्वन इति । बौधायनः – ‘अथ जघनेन गार्हपत्यमुपविश्योपवेषेणोदीचोऽङ्गारान्निरूहति मातरिश्वनो घर्मोऽसीति तेषु सांनाय्यतपनीमधिश्रयति द्यौरसि पृथिव्यसि विश्वधाया असि परमेण धाम्ना दृँहस्व मा ह्वारिति’ इति ।<br>
आपस्तम्बस्त्वेकमन्त्रत्वमाश्रित्याह — ‘मातरिश्वनो घर्मोऽसीति तेषु कुम्भीमधिश्रयति’ इति ।<br>
हे कुम्भ वायोः संचारस्थानप्रदानेन दीपको योऽन्तरिक्षलोकस्तद्रूपस्त्वमसि । तवोदरेऽप्यन्तरिक्षसद्भावात् । किंच द्युलोकजन्यवृष्ट्युदकाद्भूलोकस्थमृत्तिकायाश्च संपादितत्वेन लोकद्वयरूपोऽसि । किंच विशदेन बहुक्षीरधारणसामर्थ्येन विश्वधारकवृष्टिरूपोऽसि । ततो दृढो भव भग्नो मा भूः । (TB 3.2.3 - 3) यथोक्तार्थो ब्राह्मणेन विशदीक्रियते – ‘मातारिश्वनो घर्मोऽसीत्याह । अन्तरिक्षं वै मातरिश्वनो घर्मः । एषां लोकानां विधृत्यै । द्यौरसि पृथिव्यसीत्याह । दिवश्च ह्येषा पृथिव्याश्च संभृता । यदुखा । तस्मादेवमाह । विश्वधाया असि परमेण धाम्नेत्याह । वृष्टिर्वै विश्वधायाः । वृष्टिमेवावरुन्धे । दृँहस्व मा ह्वारित्याह धृत्यै ।’ (तै.ब्रा. ३.२.३) इति । द्यौरसि पृथिव्यसीति द्वयोर्लोकर्वाचकशब्देनोपात्तत्वात्साहचर्येण घर्मशब्देऽन्तरिक्षपरे सति कुम्भे त्रयाणां लोकानां विशेषेण धारणं सिध्यति । विश्वधाया इत्युच्चारणाद्‌वृष्टेरवरोधः स्वाधीनता भवति । (#TB)<br>
वसूनामिति । कल्पः – ‘तस्यां प्राचीनाग्रं शाखापवित्रं निदधाति वसूनां पवित्रमसि शतधारं वसूनां पवित्रमसि सहस्रधारमिति’ इति । भोः शाखापवित्र कुम्भीमुखेऽवस्थापितं त्वं प्राणनिवासहेतूनां वसूनां पवित्रं शोधकमसि । त्वद्व्यवधानेन तृणपर्णादीनां क्षीरेण सह कुम्भ्यां पततां प्रतिबध्यमानत्वात् । न च क्षीरमप्येवं प्रतिबध्येतेति शङ्कनीयम् । सूक्ष्मैः पवित्रच्छिद्रैः कुम्भ्यां पतन्तीनां शतसहस्रसंख्यानां क्षीरधाराणां सद्भावात् । शोधकत्वमादर्तुं वसूनां पवित्रमसीति द्विरुक्तिः । (TB 3.2.3 - 4) वसुशब्दार्थं षष्ठ्यभिप्रेतं संबन्धविशेषं चाऽऽह – ‘वसूनां पवित्रमसीत्याह । प्राणा वै वसवः । तेषां वा एतद्भागधेयम् । यत्पवित्रम् । तेभ्य एवैनत्कारोति ।’ (तै.ब्रा.३.२.३) इति धनवाचिना वसुशब्देनेह विवक्षितानां क्षीरावयवानां प्राणनिवासलक्षणजीवनहेतुत्वात्प्राणरूपत्वम् । शोधकं पवित्रमिति यदस्ति तत्प्राणानामेव संबन्धि । कुतः । प्राणार्थमेव हि सर्वो जनः पिपीलिकामक्षिकाद्यपनयनेन क्षीरशोधनं करोति । शतसहस्रशब्दसूचितमर्थमाह – ‘शतधारँ सहस्रधारमित्याह । प्राणेष्वेवाऽऽयुर्दधाति सर्वत्वाय ।’ (तै.ब्रा. ३.२.३) इति । शतायुर्भव सहस्रायुर्भवेत्येवमाशीर्वादो लोके प्रसिद्धः । स चापमृत्युपरिहारेणाऽऽयुषः कार्त्स्न्याय संपद्यते । गुणत्रयविशिष्टं पवित्रं विधत्ते – ‘त्रिवृत्पलाशशाखायां दर्भमयं भवति ।’ (तै.ब्रा. ३.२.३) इति । क्रमेण त्रीनर्थवादानाह — ‘त्रिवृद्वै प्राणः । त्रिवृतमेव प्राणं मध्यतो यजमाने दधाति । सौम्यः पर्णः सयोनित्वाय । साक्षात्पवित्रं दर्भाः ।’ (तै.ब्रा. ३.२.३) इति । प्राणापानव्याननामकैरूर्ध्वाधोमध्यवृत्तिलक्षणैरवान्तरभेदैः प्राणवायोस्त्रिवृत्त्वम् । कार्ये पलाशे कारणस्य सोमस्यानुगतिर्योनिसहितत्वम् । तदर्थमेवात्र पलाशशाखायामादरः । दर्भास्तु साक्षादेव शुद्धिहेतवो न तु द्रव्यान्तरसंपादनेन । एतच्च संध्यावन्दनादिशास्त्रेषु प्रसिद्धम् । शाखापवित्रस्य निर्माणप्रकारः सूत्रे दर्शितः ‘त्रिवृद्दर्भमयं पवित्रं कृत्वा वसूनां पवित्रमसीति शाखायाँ शिथिलमवसृजति मूले मूलान्यग्रेऽग्राणि न ग्रन्थिं करोति‘ इति । तस्य शाखापवित्रस्य कालभेदेन कुम्भीमुखे स्थापनप्रकारभेदं विधत्ते – ‘प्राक्सायमधिनिदधाति । तत्प्राणापानयो रूपम् । तिर्यक्प्रातः । तद्दर्शस्य रूपम् । दार्श्यँ ह्येतदहः । अन्नं वै चन्द्रमाः । अन्नं प्राणाः । उभयमेवोपैत्यजामित्वाय । तस्मादयँ सर्वतः पवते ।‘ (तै.ब्रा. 3.2.3) इति । अमावास्यादिने सायंदोहे कुम्भ्या उपरि शाखापवित्रं प्रागग्रं पश्चान्मूलं निदध्यात् । तथा सति प्राणापानसदृशं भवति । प्राणवायुः पूर्वरूपे मुखद्वारे निःसरति । अपानवायुः पश्चिमरूपेऽधोद्वारे मलं निःसारयति । तस्मादस्ति सादृश्यम् । प्रतिपदि प्रातर्दोहे तिर्यङ्निदध्यात् । प्रागग्रस्य दीर्घत्वादुदगग्रत्वं तिर्यक्त्वम् । तच्च दर्शनविषयेण चन्द्रेण सदृशम् । दृश्यते हि शुक्लपक्षे द्वितीयादिषु दक्षिणोत्तरवर्तिशृङ्गद्वयोपेतश्चन्द्रमाः । यद्यपि प्रतिपदि न दृश्यते तथाऽप्येकया कलया चन्द्रोत्पत्तेः शास्त्रसिद्धत्वेन दर्शनयोग्यत्वादेतदहश्चन्द्रसंबन्धि भवति । न च चन्द्रप्राणरूपत्वे प्रयोजनाभावः । तयोरन्नरूपत्वेन सप्रयोजनत्वात् । ओषधीरनुगृह्णानश्चन्द्रमास्तद्द्वारेणान्नं भवति । प्राणस्याप्यन्नेनोपचीयमानत्वादन्नत्वम् । तर्ह्युभयोरपि कालयोः प्रागग्रत्वमेवास्तु तावतैवान्नत्वसिद्धेरिति चेत् । मैवम् । अनालस्याय विलक्षणयोः प्रागग्रत्वोदगग्रत्वयोः कर्तव्यत्वात् । यस्मादालस्यमवश्यं त्याज्यं तस्मादेवायं वायुरनलसः सर्वेषु देशेषु कालेषु पवते । (#TB)<br>
हुत इति । बौधायनः – ‘दोह्यमानामनुमन्त्रयते हुतः स्तोको हुतो द्रप्सोऽग्नये बृहते नाकाय स्वाहा द्यावापृथिवीभ्यामिति‘ इति । आपस्तम्बस्तु दुग्धस्य क्षीरस्य कुम्भ्यां शाखापवित्रे सेचनकाले बहिः पततां बिन्दूनामभिमन्त्रणे मन्त्रं विनियुङ्क्ते – ‘हुतः स्तोको हुतो द्रप्स इति विप्रुषोऽनुमन्त्रयते‘ इति ।<br>
अल्पो बिन्दुः स्तोकः प्रौढो बिन्दुर्द्रप्सः । तदुभयं नाकनाम्ने स्वर्गवासिने प्रौढाग्नये हुतमस्तु । तथा द्यावापृथिवीभ्यामपि स्वाहा हुतमस्तु । (TB 3.2.3 - 5) अत्र हुतशब्दप्रयोगाद्धविष्ट्वेन प्रतितिष्ठति । ततः स्कन्नदोषो न भवतीत्याह – ’हुतः स्तोको हुतो द्रप्स इत्याह प्रतिष्ठित्यै । हविषोऽस्कन्दाय । न हि हुतँ स्वाहाकृतँ स्कन्दति ।’ (तै.ब्रा. 3.2.3) इति । हविषोऽग्नौ प्रक्षिप्तत्वं हुतत्वम् । देवतोद्देशपूर्वकत्यागवाचकस्वाहाशब्दप्रयोगेण विषयीकृतत्वं स्वाहाकृतत्वम् । न च स्वाहाकारमन्तरेण हविष्प्रक्षेपो नास्तीति शङ्कनीयम् । वषट्कारेणापि तत्प्रक्षेपात् । अत एव वाजसनेयिनो वाग्धेनोरुपास्तौ समामनन्ति — ‘तस्यै द्वौ स्तनौ देवा उपजीवन्ति स्वाहाकारं च वषट्कारं च’ (बृ० ५-८-१) इति । विकल्पश्च तयोः शास्त्रे चिन्तितः । एवं च सति द्विधाऽपि देवतानामुपयुक्तयोर्हुतस्वाहाकृतयोर्नास्ति नाशदोषः । न खलु लोके कश्चिदपि भुक्तमन्नं नष्टमिति ब्रूते । नाकीयविप्रुषां होममुपपादयति — ‘दिवि नाको नामाग्निः । तस्य विप्रुषो भागधेयम् । अग्नये बृहते नाकायेत्याह । नाकमेवाग्निं भागधेयेन समर्धयति ।’ (तै.ब्रा. ३.२.३) इति । नाकस्य भागः कथं द्यावापृथिवीभ्यां दत्त इत्याशङ्क्य न तयोर्नाकवद्भोक्तृत्वं किंतु स्थित्याधारत्वेन पालकत्वमित्याह — ‘स्वाहा द्यावापृथिवीभ्यामित्याह । द्यावापृथिव्योरवैनत्प्रतिष्ठापयति ।’ (तै.ब्रा. ३.२.३) इति । सपवित्रे कुम्भे क्षीरसेचनं विधत्ते — ‘पवित्रवत्यानयति । अपां चैवोषधीनां च रसँ सँसृजति । अथो ओषधीष्वेव पशुन्प्रतिष्ठापयति ।’ (तै.ब्रा. ३.२.३) इति । वर्षधाराभिरागतानामपां रसो दर्भः । गोभिर्भक्षितानामोषधीनां रसः क्षीरम् । तदुभयमत्र संसृष्टं भवत्येव । किंच दर्भोपलक्षितास्वोषधीषु क्षीरोपलक्षितान्पशून्प्रतिष्ठापयत्येव । दोहनकाले कुम्भीस्पर्शनपूर्वकं मौनं विधत्ते – ‘अन्वारभ्य वाचं यच्छति । यज्ञस्य धृत्यै ।’ (तै.ब्रा. ३.२.३) इति । पवित्रधारणं विधत्ते — ‘धारयन्नास्ते । धारयन्त इव हि दुहन्ति ।’ (तै.ब्रा. ३.२.३) इति । लोके दोग्धारो वामहस्तेन वा जानुभ्यां वा पात्रं धारयन्त एव दुहन्ति । तथा पवित्रं धारयन्नेवाऽऽसीत । कुम्भीस्पर्शपवित्रधारणयोर्विकल्पः सूत्रे दर्शितः ‘कुम्भीमन्वारभ्य वाचं यच्छति । पवित्रं वा धारयन्नास्ते’ इति । गां दुग्ध्वा कुम्भीं प्रति क्षीरमानयन्तं दोग्धारं पृच्छेदिति विधत्ते – ‘कामधुक्ष इत्याहाऽऽतृतीयस्यै । त्रय इमे लोकाः । इमानेव लोकान् यजमानो दुहे ।’ (तै.ब्रा. ३.२.३) इति । विद्यामानानां गवां मध्ये कां गां दुग्धवानसि । सोऽयं प्रश्नस्तृतीयलोकपर्यन्तः । गोर्भूरादिलोकरूपत्वाद्गवां त्रित्वेन लोकत्रयदोहो लभ्यते । दोग्धुरुत्तरं विधत्ते – ’अमूमिति नाम गृह्णाति । भद्रमेवाऽऽसां कर्माऽऽविष्करोति ।’ (तै.ब्रा. ३.२.३) इति । अमूमित्यङ्‌गुल्या निर्दिश्य तदीयं व्यावहारिकं नाम गृह्णीयात् । सन्ति हि गवां व्यवहाराय तत्तत्स्वामिभिः संकेतितानि गङ्गायमुनासरस्वतीत्यादीनि नामानि । तत्तन्नामग्रहणाद्बहुक्षीरप्रदानलक्षणमासां भद्रं कर्माऽऽविष्कृतं भवति । अथवा मन्त्रद्वयमच्छिद्रकाण्डे समाम्नातम् — ‘कामधुक्षः प्र णो ब्रूहीन्द्राय हविरिन्द्रियम्’ इति । ‘अमूं यस्यां देवानां मनुष्याणां पयो हितम्’ इति च । तयोरत्र प्रश्नोत्तरवाक्याभ्यां प्रतीकग्रहणमस्तु । आपस्तम्बेन तयोः पठितत्वात् । (#TB)<br>
सा विश्वायुरिति । कल्पः ‘अथ पुरस्तात्प्रत्यगानयन्तं पृच्छति कामधुक्ष इति । अमूमितीतरः प्रत्याह । तामनुमन्त्रयते सा विश्वायुरिति । द्वितीयमानयन्तं पृच्छति कामधुक्ष इति । अमूमित्येवेतरः प्रत्याह । तामनुमन्त्रयते सा विश्वव्यचा इति । तृतीयमानयन्तं पृच्छति कामधुक्ष इति । अमूमित्येवेतरः प्रत्याह । तामनुमन्त्रयते सा विश्वकर्मेति’ इति ।<br>
विश्वं कृत्स्नमायुर्यस्याः सा विश्वायुः । विश्वस्य व्यचो व्याप्तिर्यस्याः सा विश्वव्यचाः । विश्वानि कर्माणि यस्याः सा विश्वकर्मा । (TB 3.2.3 - 6) पृथिव्यन्तरिक्षद्युलोकाभिमानिदेवतानां क्रमेणोक्तगुणोपेतत्वात्तदभेदेन गावः स्तूयन्त इत्यमुं मन्त्राभिप्रायं दर्शयति – ‘सा विश्वायुः सा विश्वव्यचाः सा विश्वकर्मेत्याह । इयं वै विश्वायुः । अन्तरिक्षं विश्वव्यचाः । असौ विश्वकर्मा । इमानेवैताभिर्लोकान्यथापूर्वं दुहे ।’ (तै.ब्रा. ३.२.३) इति । दुग्ध इत्यर्थः । किंच बहुक्षीरप्रदानेन संतुष्टो विश्वायुष्ट्वादिकमाशीर्वादं प्रयुङ्‌क्त इत्यभिप्रायान्तरमाह — ‘अथो यथा प्रदात्रे पुण्यमाशास्ते । एवमेवैना एतदुपस्तौति । तस्मात्प्रादादित्युन्नीय वन्दमाना उपस्तुवन्तः पशून्दुहन्ति ।’ (तै.ब्रा. ३.२.३) इति । यथा लोके प्रभूतं धनं दत्तवते राज्ञे चिरं जीवेत्याशीर्वादं पुरोधाः करोति । एवमेवैतेन मन्त्रेण गाः स्तौति । यस्माच्छास्त्रीयदोहने स्तुतिराम्नायते तस्माल्लौकिकदोहनेऽपि प्रभूतं क्षीरं पूर्वेद्युरदादिति निश्चित्य हस्तेन वन्दमाना वाचा मम माता मम भगिनीत्येवं गाः स्तुवन्तो दुहन्ति । एतत्काण्डगतेषु मन्त्रेष्वनाम्नातं कंचिन्मन्त्रमुत्पाद्य विनियुङ्‌क्ते — ‘बहु दुग्धीन्द्राय देवेभ्यो हविरिति वाचं विसृजते । यथादेवतमेव प्रसौति । दैव्यस्य च मानुषस्य च व्यावृत्त्यै ।’ (तै.ब्रा. ३.२.३) इति । हे दोग्धस्त्वमिन्द्राय तदनुचरेभ्यश्च देवेभ्यः पर्याप्तं बहु क्षीरं संपादयितुं तिसृभ्य उत्तरा गा दुग्धि । तत्र समन्त्रकं गोत्रयदोहनमिन्द्रार्थममन्त्रकमितरगोदोहनं तदीयानुचरेभ्य इति यथादेवतत्वं प्रभूतत्वेन मानुषदोहनाव्द्यावृत्तिः । कल्पे त्वच्छिद्रकाण्डोक्त एव तत्समानार्थो मन्त्रो विनियुक्तः – ‘बहु दुग्धीन्द्राय देवेभ्यो हव्यमाप्यायातं पुनः । वत्सेभ्यो मनुष्येभ्यः पुनर्दोहाय कल्पतामिति त्रिर्वाचं विसृजेत्’ इति । ब्राह्मणेऽप्येतस्यैव मन्त्रस्य प्रतीकमस्तु । अर्थतो निर्देशाद्धविरिति पदं पाठभेदः । मन्त्रावृत्तिं विधत्ते - ‘त्रिराह । त्रिषत्या हि देवाः ।’ (तै.ब्रा. ३.२.३) इति । त्रिरुक्ते सत्यत्वबुद्धिर्येषां ते त्रिषत्याः । मौनं कुम्भीस्पर्शनं च विनैव तिसृभ्योऽधिका गा दोहयेदिति विधत्ते — ‘अवाचंयमोऽनन्वारभ्योत्तराः । अपरिमितमेवावरून्धे ।’ (तै.ब्रा. ३.२.३) इति । उत्तरासामपि गवां दोहने बहुदेवसहितायेन्द्रायापरिमितं क्षीरं संपादितं भवति । तूष्णीमुत्तरा दोहयित्वेत्यमन्त्रकदोहनं कल्पे दर्शितम् । पूर्वपक्षत्वेन दारुपात्रं निषेधति — ‘न दारूपात्रेण दुह्यात् । अग्निवद्वै दारुपात्रम् । यद्दारुपात्रेण दुह्यात् । यातयाम्ना हविषा यजेत ।’ (तै.ब्रा. ३.२.३) इति । मन्थनेनाभिव्यञ्जमानोऽग्निः पूर्वं गूढो दारुणि वर्तत इत्यग्निसहितं दारुपात्रं तत्रत्येनाग्निना क्षीरस्य स्वीकृतत्वाद्धविषो गतरसत्वम् । सिद्धान्तरूपत्वेन तत्पात्रं विधत्ते — ‘अथो खल्वाहुः । पुरोडाशमुखानि वै हवीँषि । नेत इतः पुरोडाशँ हविषो यामोऽस्तीति । काममेव दारूपात्रेण दुह्यात् ।’ (तै.ब्रा. ३.२.३) इति । पूर्वे निषेधवादिनो हविषस्तत्त्वं न जानन्ति । अतस्तद्‌व्यावृत्त्यर्थमथोशब्दः । अभिज्ञास्त्वेवमाहुः । लोके तावदपूपौदनादीनां क्षुन्निवर्तकत्वेन प्राधान्यं दृष्टं दधिक्षीरादीनां तु सहकारित्वमेव । ततो यागेष्वपि पुरोडाशचरुमांसान्येव सारवन्ति हवींषि न तु पुरोडाशादर्वाचीनस्य़ क्षीरादिहविषः कश्चित्सारोऽस्ति योऽग्निना स्वी क्रियेत । तस्माद्दारुपात्रदोहनं न विरुध्यत इति । ‘यदुपर्युपरि शिरो हरेत् । प्राणान्विच्छिन्द्यात् । अधोऽधः शिरो हरति’ इत्यादाविव नेत इतः पुरोडाशमिति वीप्सा द्वितीया च चरुपुरोडाशादत्यन्तमर्वाचीनस्येत्यर्थे । पुनरप्यन्यं पूर्वपक्षमाह - ’शूद्र एव न दुह्यात् । असतो वा एष संभूतः । यच्छूद्रः । अहविरेव तदित्याहुः । यच्छूद्रो दोग्धीति ।’ (तै.ब्रा. ३.२.३) इति । असतोऽधमावयवात्पादाज्जातः । राद्धान्तमाह — ‘अग्निहोत्रमेव न दुह्याच्छूद्रः । तद्धि नोत्पुनन्ति । यदा खलु वै पवित्रमत्येति । अथ तद्धविरिति ।’ (तै.ब्रा. ३.२.३) इति । अग्निहोत्रहविष उत्पवनाभावान्नास्ति शूद्रस्पर्शशुद्धिः । इदं तु हविरुत्पवनस्य त्रिरावृत्त्या पवित्रमतिशयेन प्राप्नोतीति शुद्धमेव । (#TB)<br>
संपृच्यध्वमिति । कल्पः - दोहनेऽप आनीय संक्षालनमानयति संपृच्यध्वमृतावरीरूर्मिणीर्मधुमत्तमा मन्द्रा धनस्य सातये’ इति ।<br>
ऋतशब्देन सत्यवाचिना जलेऽवश्यंभाविक्षालनसामर्थ्यमुपलक्ष्यते । हे सामर्थ्यवत्य आपो यूयं कुम्भीगतेन क्षीरेण संपृक्ता भवत । कीदृश्यो यूयम् । ऊर्मिमत्त्वेनात्यन्तमाधुर्येण हर्षहेतुत्वेन च क्षीरसदृश्यः । किमर्थः संपर्कः, सांनाय्यलक्षणधनलाभार्थः । (TB 3.2.3 - 7) सामर्थ्योर्मिमाधुर्यगुणोपन्यासादत्र रससंपर्को विवक्षितः । न तु द्रव्यसंपर्कमात्रमित्याह — ‘संपृच्यध्वमृतावरीरित्याह । अपां चैवौषधीनां च रसँ सँसृजति । तस्मादपां चौषधीनां च रसमुपजीवामः ।’ (तै.ब्रा. ३.२.३) इति । दोहपात्रक्षालनेन स्वादुतमोऽपां रसः । कुम्भीगतक्षीरस्वरूपमेव गोभिर्भक्षितानामोषधीनां रसः । तद्रसद्वयं कुम्भ्यां संसृष्टम् । यस्मादुभयमेलनं प्रशस्तं तस्माद्वयं सर्वे तदुभयमुपजीवामः । एतच्च लोकप्रसिद्धम् । छन्दोगास्तूभयथोपजीवनं विशदीकृत्याऽऽमनन्ति — ‘अन्नमशितं त्रेधा विधीयते तस्य यः स्थविष्ठो धातुस्तत्पुरीषं भवति या मध्यमस्तन्माँ तं योऽणिष्ठस्तन्मनः । आपः पीतास्रेधा विधीयन्ते तासां यः स्थविष्ठो धातुस्तन्मूत्रं भवति यो मध्यमस्तल्लोहितं योऽणिष्ठः स प्राणः’ (छा. ६ -५-१) इति । धनलाभोक्तिप्रयोजनं दर्शयति — ‘मन्द्रा धनस्य सातय इत्याह । पुष्टिमेव यजमाने दधाति ।’ (तै.ब्रा. ३.२.३) इति । (#TB)<br>
सोमेनेति । कल्पः - ‘अथैनत्तप्त्वोदगुद्वास्य शीतं कृत्वा तिरःपवित्रं दध्नाऽऽतनक्ति सोमेन त्वाऽऽनच्मीन्द्राय दधीति’ इति ।<br>
हे क्षीर दधिरूपेण सोमेन त्वामातनच्मि । तेनाऽऽतञ्चनेन निष्पन्नं दधीन्द्राय होष्यते । नन्वत्र सोमशब्देन मुख्यं परित्यज्य कुतो दध्युपलक्ष्यते । ब्राह्मणान्तरबलादिति ब्रूमः । (तत्र ह्यातञ्चनद्रव्यविशेषैर्देवताविशेषाणां प्रीतिं ब्रवती श्रुतिर्दध्न इन्द्रप्रियत्वं दर्शयति — ‘यत्पूतीकैर्वा पर्णवल्कैर्वाऽऽतञ्च्यात्सौम्यं तद्यत्क्वलै राक्षसं तद्यत्तण्डुलैर्वैश्वदेवं तद्यदातञ्चनेन मानुषं तद्यद्दध्ना तत्सेन्द्रं दध्नाऽऽतनक्ति सेन्द्रत्वाय’ इति । (TB 3.2.3 - 8) अत्राऽऽतञ्चने मुख्यं दधिशब्दं परित्यज्य गौणस्य सोमशब्दस्योपादाने प्रयोजनमाह — ‘सोमेन त्वाऽऽतनच्मीन्द्राय दधीत्याह । सोममेवैनत्करोति ।’ (तै.ब्रा. २.२.३) इति । सांनाय्यस्य सोमीकरणं प्रयोजनं तस्यापि प्रयोजनमाह — ‘यो वै सोमं भक्षयित्वा । संवत्सरँ सोमं न पिबति । पुनर्भक्ष्योऽस्य सोमपीथो भवति । सोमः खलु वै सांनाय्यम् । य एवं विद्वान्सांनाय्यं पिबति । अपुनर्भक्ष्योऽस्य सोमपीथो भवति ।’ (तै.ब्रा. ३.२.३) इति । सोमपीथः पातव्यत्वेन विहितः सोम इत्यर्थः । अग्निष्टोममनुष्ठाय संवत्सरमतिवाह्य यः सोमयागं न करोति तेनावश्यमसौ कर्तव्यः । ‘वसन्ते ज्योतिषा यजेत’ इति तद्विधानात् । यदि द्रव्याभावादिनिमित्तेन न प्रतिपद्येत तदा तद्भावनया सोमीकृतं सांन्नाय्यं पिबतस्तद्वैकल्यं परिह्रियते । अस्ति ह्यनुष्ठातुमशक्तस्य सर्वत्र भावनया तत्पूर्तिः । अत एव बृहदारण्यके सृष्टिप्रकरणे ब्रह्मचारिणो गार्हस्थ्यधर्मं वाञ्छतस्तदसंभवे सत्युपासनया तत्पूर्तिराम्नायते — ‘एकाकी कामयते जाया मे त्यादथ प्रजायेयाथ वित्तं मे स्यादथ कर्म कुर्वीयेति स यावदप्येतेषामेकैकं न प्राप्नोत्यकृत्स्न एव तावन्मन्यते तस्यो कृत्स्नता मन एवास्याऽऽत्मा वाग्जाया प्राणः प्रजा चक्षुर्मानुषं वित्तं चक्षुषा हि तद्विन्दते श्रोत्रं दैवँ श्रोत्रेण हि तच्छृणोत्यात्मैवास्य कर्माऽऽत्मना हि कर्म करोति’ (बृ. १-४-१७) इति । आत्मा देहः । वेदगम्यं मन्त्रादिकं दैवं वित्तम् । अतः सोमभावनया वैकल्यपरिहारो युज्यते । कुम्भ्याः पिधानाय पात्रविशेषं विधत्ते – ‘न मृन्मयेनापिदध्यात् । यन्मृन्मयेनापिदध्यात् । पितृदेवत्यँ स्यात् । अयस्पात्रेण वा दारुपात्रेण वाऽपिदधाति । तद्धि सदेवम् ।’ (तै.ब्रा. ३.२.३) इति । पितृणां मृत्पात्रमुदकुम्भश्राद्धादौ सिद्धम् । दारुपात्रस्य सदेवत्वं दोहनपात्रावगतं मन्त्रान्तराद्वा । तत्रैवमाम्नायते – ‘अमृन्मयं देवपात्रं यज्ञस्याऽऽयुषि प्रयुज्यताम्’ इति । अयस्पात्रस्याप्येतद्‌द्रष्टव्यम् । पिधानपात्रस्य सोदकत्वं विधत्ते — ‘उदन्वद्भवति । आपो वै रक्षोघ्नीः । रक्षसामपहत्यै ।’ (तै.ब्रा. ३.२.३) इति । स्वाभिमानिदेवतामुखेनापां रक्षोघ्नत्वम् । पिधानाय मन्त्रमुत्पाद्य व्याचष्टे — ‘अदस्तमसि विष्णवे त्वेत्याह । यज्ञो वै विष्णुः । यज्ञायैवैनददस्तं करोति ।’ (तै.ब्रा. ३.२.३) इति । अदस्तमनुपक्षीणम् । कल्पे तु प्रतीकमिदमित्यभिप्रेत्याच्छिद्रकाण्डमन्त्रो विनियुक्तः - ‘अथैनदुदन्वता कँसेन चमसेन वाऽपिदधाति । अदस्तमसि विष्णवे त्वा यज्ञायापिदधाम्यहम् । अद्भिररिक्तेन पात्रेण याः पूताः परिशेरते” इति । प्रथमपक्षे हे सांनाय्य विष्णवे त्वाऽपिदधामीत्यध्याहारः । (#TB)<br>
विष्णो इति । कल्पः — ‘अथैतदुपरीव निदधाति यत्र गुप्तं मन्यते विष्णो हव्य ँ रक्षस्वेति’ इति ।<br>
(TB 3.2.3 - 9) अत्र रक्षणार्थमेव विष्णुसंबोधनं न त्विन्द्रवद्धविःस्वीकारायेत्यमुमभिप्रायं विशदयति — ‘विष्णो हव्यँ रक्षस्वेत्याह गुप्त्यै ।’ (तै.ब्रा. ३.२.३) इति । शाखाबर्हिषोरिव सांनाय्येऽपि विधत्ते — ‘अनधः सादयति । गर्भाणां धृत्या अप्रपादाय । तस्माद्गर्भाः प्रजानामप्रपादुकाः । उपरीव निदधाति । उपरीव हि सुवर्गो लोकः । सुवर्गस्य लोकस्य समष्ट्यै ॥’ (तै.ब्रा. ३.२.३) इति । (#TB)<br>
अत्र विनियोगसंग्रहः-<br>
‘शुन्ध सांनय्यपात्राणि प्रोक्ष्य मातेति कुम्भिकाम् । संस्थाप्याग्नौ वसू शाखापवित्रं तत्र निक्षिपेत् ॥१॥<br>
हुत बिन्दून्सेति गाश्च दुग्धास्तिस्रोऽभिमन्त्रयेत् । संपृ संक्षालनं क्षिप्त्वा सोम दध्नाऽऽतनक्ति हि ।<br>
विष्णोऽनधो दधात्यस्मिंस्तृतीये दश वर्णिताः ॥२॥<br>
अथ मीमांसा —<br>
(पू. मी. 3.3.11) तत्र तृतीयाध्यायस्य तृतीयपादे विचारितम् — ‘शुन्धध्वमिति मन्त्रोऽयं पौरोडाशिकशोधने । सांनाय्यपात्रशुद्धौ वा प्रथमोऽस्तु समाख्यया ॥ पौरोडाशिकमित्यत्र प्रकृत्या तद्धितेन वा । संनिध्यनुक्तितः कल्प्यः क्लृप्तत्वाच्चरमः क्रमात्’ इति (जै. न्या. 3.3.27,28) ।<br>
‘शुन्धध्वं दैव्याय कर्मणे’ इत्ययं मन्त्रः पौरोडाशिकमिति याज्ञिकैः समाख्याते काण्डे पठितत्वात्समाख्यया पुरोडाशकाण्डोक्तानाम् उलूखलजुह्वादीनां शोधनेऽङ्गमिति चेत् । मैवम् । पौरोडाशिकमिति समाख्यायां प्रकृतिः पुरोडाशमात्रमभिधत्ते । तद्धितप्रत्ययश्च तत्संबन्धिकाण्डम् । न चैतावता पुरोडाशपात्राणां मन्त्रसंनिधिः प्रत्यक्षो भवति, किंत्वर्थापत्त्या कल्प्यते । यद्युक्तः संनिधिर्न स्यात्तदा मन्त्रग्रन्थस्य पौरोडाशिकसमाख्या न स्यात् । नह्यग्नावसंहितानामिषे त्वादिमन्त्राणामाग्नेयकाण्डसमाख्या भवति । संनिहितानां तु ‘युञ्जानः प्रथमम्’ इत्यादिमन्त्राणां भवत्येषा समाख्या । तस्मात्काण्डसमाख्यया संनिधिं परिकल्प्य तत्संनिध्यन्यथानुपपत्या परस्पराकाङ्क्षारूपं पौरोडाशिकपात्रप्रकरणं कल्पयित्वा तद्द्वारा वाक्यलिङ्गश्रुतीः कल्पयित्वा तया श्रुत्या विनियोग इति समाख्याया विप्रकर्षः । सांनाय्यपात्राणां शोधनमन्त्रसंनिधिस्तु प्रत्यक्षः । इध्माबर्हिः संपादनस्य मुष्टिनिर्वापस्य चान्तरालं सांनाय्यपात्राणां देशः । उक्तमन्त्रश्चेध्माबर्हिर्निर्वापविषययोर्मन्त्रानुवाकयोर्मध्यमेऽनुवाके पठ्यते । तेन च प्रत्यक्षसंनिधिना प्रकरणादीनां चतुर्णामेव कल्वनात्संनिधिः संनिकृष्यते । तस्मात्क्रमेण समाख्यां बाधित्वा सांनाय्यपात्रशोधनशेषो मन्त्र इत्ययं चरमः पक्षोऽभ्युपेतव्यः ।<br>
(पू. मी. 3.6.8) तस्मिन्नेवाध्याये षष्ठपादे विचारितम् — ‘शाखाछेदादयो दोहधर्माः सायं व्यवस्थिताः । प्रातश्च सन्ति वा सायं स्थानात्ते पूर्ववत्स्थिताः ॥ आनर्थक्यप्रतिहतिः पूर्ववन्नैव विद्यते । बलिनोऽतः प्रकरणात्प्रातर्दोहेऽपि सन्ति ते” इति (जै. न्या. 3.6.16,17) ।<br>
दर्शपूर्णमासप्रकरणे पलाशशाखाछेदनं तया शाखया वत्सापाकरणमित्यादयो दोहधर्माः समाम्नाताः । दोहौ च द्वौ विद्यते । अमावास्यायां रात्रावेको दोहः । प्रतिपदि प्रातरपरो दोहः । तत्र पूर्वन्यायेन स्थानबलात्प्राथमिके सायंदोहे प्रथमश्रुतास्ते धर्मा व्यवतिष्ठन्त इति चेत् । मैवम् । वैषम्यात् । पूर्वत्र हि सोमे विशसनादिधर्माणामनन्वयात्प्रकरणमानर्थक्यप्रतिहतम् । अतोऽग्नीषोमीयपशौ स्थानबलात्ते धर्मा व्यवस्थिताः । इह तु नास्त्यानर्थक्यप्रतिहतिः । ततः प्रकरणेन स्थानं बाधित्वा द्वर्योर्दोहयोस्ते धर्मा अभ्युपेयाः ।<br>
(पू. मी. 10.8.10) दशमाध्यायस्याष्टमे पादे विचारितम् — ‘स्वाहेत्युक्तिर्दर्विहोमे संहारः स्यान्न वाऽग्रिमः । पूर्वन्यायान्न तन्मन्त्रे स्वाहाकाराविधित्वतः ॥ विधित्वेऽपि नियत्यै स्यान्न व्यत्यासवषट्कृती । होमान्तरे वषट्‌कारस्वाहाकारविकल्पनम्” इति (जै. न्या. 10.8.19,20) ॥<br>
अनारभ्य श्रूयते — “वषट्‌कारेण स्वाहाकारेण वा देवेभ्योऽन्नं प्रदीयते” इति । दर्विहोमविशेषे श्रूयते - “पृथिव्यै स्वाहाऽन्तरिक्षाय स्वाहा” इति । तत्र पूर्वाधिकरणे यथाऽनारभ्यविहितस्य साप्तदश्यस्य प्राकरणिकेन साप्तदश्यविधिनोपसंहारे सति विकृत्यन्तरे साप्तदश्यं नास्ति तथेहाप्यनारभ्यवादेन विहितस्य स्वाहाकारस्य दर्विहोमप्रकरणपठितमन्त्रगतेन स्वाहाशब्देनोपसंहारे सति होमान्तरेषु नास्ति स्वाहाकार इति प्राप्ते ब्रूमः – “पृथिव्यै स्वाहा” इति मन्त्रपाठोऽयम् । न त्वत्र स्वाहाकारोऽनारभ्याधीतब्राह्मणवाक्येनैव विधीयते । न खलु “यमादित्या अँशुमाप्याययन्ति” इत्यादियाज्यामन्त्रगतादित्यादिशब्दाः कस्यचिदर्थस्य विधायका दृष्टाः । यथा सिद्धार्थवाचकादित्यशब्दो न विधत्ते यथा वा क्रियावाचित्वेऽपि वर्तमानार्थ आप्याययन्तीति न विधायकस्तथा वैदिकहविर्विषयो देवस्य दत्तमित्यस्मिन्नर्थे वर्तमानः स्वाहाशब्दो नोच्चारणं विदधाति । तथा सत्युपसंहार्योपसंहारकयोरेकविषयत्वशङ्‌काया अप्यभावान्नास्त्येवात्र पूर्वन्यायः । ननु प्रकरणादिना मन्त्रस्य होमे विनियुक्तत्वात्स्वाहाकारविधिरर्थाल्लभ्यत इति चेत्, एवमपि ब्राह्मणवाक्येन पक्षे प्राप्तः स्वाहाकारो नियम्यते - अस्मिन्नप्युपहोमे स्वाहाकारेणैवान्नं प्रदीयत इति । ततः पाक्षिको वषट्‌कारोऽर्थान्निवर्तते । किंच पुरस्तात्स्वाहाकारा वा अन्ये देवा उपरिष्टात्स्वाहाकारा अन्य इति ब्राह्मणोक्तन्यायेन स्वाहा पृथिव्या इत्यपि पाठः पक्षे प्राप्नोति । तत्र “पृथिव्यै स्वाहा” इत्येव पठेदिति नियम्यते । अर्थाद्‌व्यत्यासो निवर्तते । तस्मादविधित्वविधित्वयोरुपसंहाराभावेन होमान्तरेष्वनारभ्य विहितो वषट्‌कारस्वाहाकारविकल्पः सुस्थितो भवति । एवं च सति “हुतः स्तोकः” “स्वाहा द्यावापृथिवीभ्याम्” इति मन्त्रांशाभ्यां सूचितस्य स्वाहाकारविकल्पस्य न कदाचिदप्यनुपपत्तिः ।<br>
(पू.मी. 1.2.3) प्रथमाध्यायस्य द्वितीयपादे किंचिद्विचारितम् — “तेन ह्यन्नमिति प्रोक्तो वादो हेतुरुत स्तुतिः । हिना श्रुता हेतुताऽतः शूर्पादन्यच्च साधनम् ॥ शूर्पसाधनता श्रौती नाश्रौतैः सा विकल्प्यते । अतो निरर्थको हेतुः स्तुतिस्तु स्यात्प्रवर्तिका” इति (जै. न्या. 1.2.9,10) ॥<br>
इदमाम्नायते — “शूर्पेण जुहोति तेन ह्यन्नं क्रियते” इति । अयमर्थवादो विधेयशूर्पे हेतुत्वेनान्वेति । हि शब्दस्य हेतुवाचित्वात् । यस्मादन्नसाधनं तस्माच्छूर्पेण होतव्यमित्युक्ते यद्यदन्नसाधनं दर्वीपिठरादिकं तेन सर्वेण होतव्यमिति लभ्यते । ततः पिठरादयः शूर्पेण सह विकल्प्यन्त इति प्राप्ते ब्रूमः - सूर्पस्य होमसाधनत्वं श्रौतं तृतीयया तदवगमात्पिठरादीनां त्वानुमानिकमतोऽसमानबलत्वान्न विकल्पो युक्तस्ततो हेतुर्व्यर्थः । स्तुतिस्तु प्ररोचनायोपयुक्ता । तस्मात्स्तुतित्वेनान्वयः । अनेनैव न्यायेन प्रकृतेऽपि “अग्निहोत्रमेव न दुह्याच्छूद्रः । तद्धि नोत्पुनन्ति” इत्यत्र हिशब्दस्य हेतुत्वाद्यत्र यत्र नास्त्युत्पवनं तत्र तत्र शूद्रस्पर्शो निषिद्ध इति व्याप्तौ सत्यामुत्पवनरहितानां व्रीहियवादीनां कदाचिच्छूद्रेण स्पृष्टानां यागयोग्यत्वं न स्यादिति पूर्वः पक्षः । तद्धि नोत्पुनन्तीत्यस्यार्थवादस्य स्तावकत्वेन हेतुप्रतिपादकत्वाभावान्नोक्तो दोष इति राद्धान्तः ।<br>
अथ व्याकरणम् —<br>
शुन्धध्वमित्यत्र धातुरुदात्तः । शप्प्रत्ययः पित्त्वादनुदात्तः । अदुपदेशादुत्तरं लसार्वधातुकमप्यनुदात्तम् । दैव्यशब्दो यञन्तत्वेन ञ्नित्यादिरित्याद्युदात्तः । मातरिश्वशब्दो धिषणेतिवन्मध्योदात्तः । घर्मोऽसीत्योकारस्योदात्तानुदात्तयोरोकाराकारयोः स्थाने पतितत्वादेशस्वरेण नित्यमुदात्तत्वे प्राप्ते तदपवादः “स्वरितोवाऽनुदात्तेऽपदादौ” (पा.सू. ८-२-६) उत्तरपदस्याऽऽदावनुदात्ते परत उदात्तानुदात्तयोर्य एकादेशः स विकल्पेन स्वरितः स्यादित्योकारः स्वरितः । पृथिव्यसीत्यत्र “उदात्तस्वरितयोर्यणः स्वरितोऽनुदात्तस्य” (पा.सू. ८-२-४) उदात्तस्य वा स्वरितस्य वा स्थाने यो यण्तस्मादुत्तरस्यानुदात्तस्य स्वरितः स्यादित्यकारः स्वरितः । विश्वस्य धायो धारणं यस्या वृष्टेः सा विश्वधाया । तत्र पूर्वपदप्रकृतिस्वरः प्राप्तः । विश्वशब्दश्च स्वत आद्युदात्तः । विश्वे देवा ऋतावृध इत्यादौ दर्शनात् । इह तु “बहुव्रीहौ विश्वं संज्ञायाम्” (पा.सू. ६-१-१०६) इति विश्वमित्येतत्पूर्वपदमन्तोदात्तम् । परमशब्दो नपुंसकलिङ्गोऽपि नित्यनपुंसकत्वाभावात्फिट्स्वरेणान्तोदात्तः । दृँहस्वेत्यत्र पृथग्वाक्यत्वेन पदात्परत्वाभावान्न निघातः । किंतु धातुस्वरशप् स्वरलसार्वधातुकस्वराः । परमेण धाम्ना दृँहस्वेत्येकवाक्यत्वेऽपि दृँहस्व मा ह्वाश्चेति समुच्चयविवक्षया चकारस्य लुप्तत्वेन “चादि-लोपे विभाषा’ (८-१-६३) इति निघातस्य विकल्पो द्रष्टव्यः । वसुशब्दो वृषादिः । पवित्रमित्यत्र ‘पुवः संज्ञायाम्’ (पा.सू. ३-२-१८५) इति पूङ्धातोरित्रप्रत्यये सतीकार उदात्तः । शतधारशब्दः शतवल्शशब्दवत् । द्रप्सोऽग्नय इत्यत्र घर्मोऽसीतिवदोकारः स्वरितः । बृहन्महतोरुपसंख्यानमिति बृहच्छब्दादुत्तरस्या अजादिविभक्तेरुदात्तत्वम् । कं सुखमकं दुःखं तन्न विद्यते यस्यासौ नाकः पूर्वपदप्रकृतिस्वरः । स्वाहाशब्दो निपातः । द्यावापृथिवीशब्दस्य ‘देवताद्वंद्वे च’ (पा.सू. ६- २-१४१) इत्युभयपदप्रकृतिस्वरत्वादाद्यन्तावुदात्तौ । विश्वधाया इतिवद्विश्वायुरित्यादयः । ऋतावरीरामन्त्रितत्वान्निघातः । ऊर्मिशब्दस्य फिट्स्वरः । ङीबनुदात्तः । मधुशब्दो वृषादिः । मतुप्तमपावनुदात्तौ । धनशब्दो नपुंसकस्वरः । सोमेन्द्रविष्णुशब्दा वृषादिगताः । हवस्य होमस्य योग्यं हव्यं प्रत्ययस्वरः ॥<br>
इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये प्रथमकाण्डे प्रथमप्रपाठके तृतीयोऽनुवाकः ॥३॥</p>
<p>(अथ प्रथमकाण्डे प्रथमप्रपाठके चतुर्थोऽनुवाकः)<br>
अनुवाकत्रयेण पर्वदिनकर्तव्यं समापितमुत्तरैर्दशभिरनुवाकैः प्रतिपद्दिनकर्तव्यमभिधातव्यम् । तत्र प्रथमं तावदस्मिंश्चतुर्थेऽनुवाके हविर्निर्वापोऽभिधीयते ।<br>
कर्मण इति । बौधायनः - ‘अथ प्रातर्हुतेऽग्निहोत्रे हस्तौ संमृशते कर्मणे वां देवेभ्यः शकेयमिति’ इति ।<br>
आपस्तम्बः - कर्मणे वां देवेभ्यः शकेयमिति हस्ताववनिज्य’ इति ।<br>
हे हस्तौ देवानां संबन्धिने कर्मणे प्रक्षालितौ युवां प्रयोक्तुं शक्तो भूयासम् । (TB 3.2.4 - 1) विनाऽपि प्रक्षालनं लौकिकशक्तेः सद्भावाच्छास्त्रीयशक्त्यर्थो मन्त्रः प्रक्षालनहेतुरित्यभिप्रेत्याऽऽह — ‘कर्मणे वां देवेभ्यः शकेयमित्याह शक्त्यै ।’ (तै.ब्रा. ३.२.४) इति । कंचिन्मन्त्रमुत्पाद्य तृणास्तरणे विनियुङ्के — “यज्ञस्य वै संततिमनु प्रजाः पशवो यजमानस्य संतायन्ते । यज्ञस्य विच्छित्तिमनु प्रजाः पशवो यजमानस्य विच्छिद्यन्ते । यज्ञस्य संततिरसि यज्ञस्य त्वा संतत्यै स्तृणामि संतत्यै त्वा यज्ञस्येत्याहवनीयात्संतनोति । यजमानस्य प्रजायै पशूनाँ संतत्यै ।’ (तै.ब्रा. ३.२.४) इति । यज्ञस्य त्वा संतत्या इत्येषां पदानामादरार्थेन द्विरभ्यासेन भूमिर्यथा न दृश्यते तथा स्तरणीयमिति सूच्यते । अत एवान्यत्राऽऽम्नातम् — ‘अनतिदृश्नँ स्तृणाति’ इति । स्तरणप्रदेशस्याऽऽद्यन्तौ कल्पे दर्शितौ — ‘गार्हपत्यात्प्रक्रम्य संततामुलपराजीँ स्तृणात्याहवनीयात्’ इति । उलपराजिस्तृणविशेषः । प्रणयनं विधत्ते — ‘अपः प्रणयति ।’ (तै.ब्रा. ३.२.४) इति । तत्प्रकारः कल्पे दर्शितः — ‘अथोत्तरेण गार्हेपत्यमुपविश्य कँसं वा चमसं वा प्रणीताप्रणयनमानीय तस्मिँस्तिरःपवित्रमप आनयन्नाह ब्रह्मन्नपः प्रणेष्यामि यजमान वाचं यच्छेति प्रसूतः समं प्राणैर्धारयमाणो षिञ्चन्हृत्वोत्तरेणाऽऽहवनीयं दर्भेषु सादयित्वा” इति । प्रणयनविधेरर्थवादमाह – ‘श्रद्धा वा आपः । श्रद्धामेवाऽऽरभ्य प्रणीय प्रचरति ।” (तै.ब्रा. ३.२.४) इति । अपां श्रद्धाजनकत्वेन श्रद्धारूपत्वमुपचर्यते । तज्जनकत्वं च श्रुत्यन्तरे समाम्नातम् “आपां हास्मै श्रद्धां संनमन्ते पुण्याय कर्मणे” इति । दृश्यते च स्नानाचमनोपेतस्य श्रद्धातिशयः । पूर्वोक्तमेव प्रणयनविधिं पुनः पुनरनूद्य बहुधा स्तौति — “अपः प्रणयति । यज्ञो वा आपः । यज्ञमेवाऽऽरभ्य प्रणीय प्रचरति । अपः प्रणयति । वज्रो वा आपः । वज्रमेव भ्रातृव्येभ्यः प्रहृत्य प्रणीय प्रचरति । अपः प्रणयति । आपो वै रक्षोघ्नीः । रक्षसामपहत्यै । अपः प्रणयति । आपो वै देवानां प्रियं धाम । देवानामेव प्रियं धाम प्रणीय प्रचरति । अपः प्रणयति । आपो वै सर्वा देवताः । देवता एवाऽऽरभ्य प्रणीय प्रचरति ।” (तै.ब्रा. ३.२.४) इति । यज्ञो यथाऽभीष्टस्वर्गसाधनं तद्वदपामभीष्टप्रीत्यादिसाधनत्वाद्यज्ञत्वम् । प्रणीताभिरद्भिः पिष्टस्य संयवनं प्रचरणम् । यथा वज्रो वैरिणं वारयति तद्वदापः शत्रुं वारयन्ति । रक्षोघ्नीत्वं पुरैवोक्तम् । वृष्ट्युदकस्य देवप्रियधाम्नो द्युलोकादुत्पन्नत्वादपां तद्धामत्वम् । देवास्तावदग्निं प्रविश्य तद्भावं प्राप्ताः । तथा च श्रूयते — “देवासुराः संयत्ता आसन् । ते देवा बिभ्यतोऽग्निं प्राविशन् । तस्मादाहुरग्निः सर्वा देवता इति’ इति । स चाग्निरप्सु प्रविष्टः । “स निलायत । सोऽपः प्राविशत् ।” इति श्रुतेः । तस्मादपां सर्वदेवतात्वम् । ब्राह्मणान्तराद्वा तथात्वं द्रष्टव्यम् । (#TB)<br>
वेषायेति । कल्पः — “आदत्ते दक्षिणेनाग्निहोत्रहवणीँ सव्येन शूर्पं वेषाय त्वेति” इति ।<br>
तदेतदुभयं यज्ञायुधमध्यपाति । तानि यज्ञायुधान्यत्रैवमाम्नातानि — स्फ्यश्च कपालानि चाग्निहोत्रहवणी च शूर्पं च कृष्णाजिनं च शम्या चोल्‌खलं च मुसलं च दृषच्चोपला चैतानि वे दश यज्ञायुधानि” इति । तेषां प्रथोगप्रकारस्तत्रैव दर्शितः — “उत्तरेण गार्हपत्याहवनीयौ दर्भान्सँस्तीर्य द्वंद्वं न्यञ्चि पात्राणि प्रयुनक्ति दशापराणि दश पूर्वाणि स्फ्यश्च कपालानि चेति यथासमाम्नातमपराणि प्रयुज्य स्रुवं जुहूमुपभृतं ध्रुवां वेदं पात्रीमाज्यस्थालीं प्राशित्रहरणमिडापात्रं प्रणीताप्रणयनमिति पूर्वाणि तान्युत्तरेणावशिष्टान्यन्वाहार्यस्थालीं मदन्तीमुपवेषं प्रातर्दोहपात्राणीति प्रणीताप्रणयनं पात्रसंसादनात्पूर्वमेके समामानन्ति” इति । तत्राग्निहोत्रहवण्यादाने शाखान्तरमन्त्र उदाहृतः — “वानस्पत्याऽसि दक्षाय त्वेत्यग्निहोत्रहवणीमादत्ते” इति । तस्माद्वेषाय त्वेति मन्त्रेण शूर्पमादत्ते । वेषो व्याप्तिमान्यज्ञस्तदर्थं भोः शूर्प त्वामाददे । अत्रार्थावबोधकाल एव वाक्यपूर्तये पदाध्याहारः । अनुष्ठानकाले तु न लौकिकं पदमध्याहर्तव्यम् । अनाम्नातस्योहादिवदमन्त्रत्वात् । अवबुद्धस्यार्थस्य वाक्यैकदेशेनापि संस्कारोद्‌बोधे सति स्मृत्युत्पत्तेः । अमन्त्रत्वादेव तद्द्वारकस्मृत्या नास्त्यदृष्टं किंचित् । सूर्याय जुष्टं निर्वपामीत्यूहादीनमन्त्रानपि प्रयुञ्जते । अन्यथाऽग्रये जुष्टमित्येवमाम्नातस्यैव प्रयोगे सौर्यकर्मसमवेतस्यार्थस्य स्मृत्यभावप्रसङ्गात् । (TB 3.2.4 - 2) शूर्पस्य यज्ञार्थत्वं निर्वापावघातादौ प्रसिद्धमित्याह — “वेषाय त्वेत्याह । वेषाय ह्येनदादत्ते ।” (तै.ब्रा. ३.२.४) इति । (#TB)<br>
प्रत्युष्टमिति । कल्पः — “प्रत्युष्टँ रक्षः प्रत्युष्टा अरातय इत्याहवनीये गार्हपत्ये वा प्रतितप्य” इति ।<br>
(TB 3.2.4 - 3) व्याचष्टे — “प्रत्युष्टँ रक्षः प्रत्युष्टा अरातय इत्याह । रक्षसामपहत्यै ।” (तै.ब्रा. ३.२.४) इति । (#TB)<br>
धूरसीति । कल्पः - “जघनेन गार्हपत्यमग्निष्ठमनो भवति तस्यैत्योत्तरां युगधुरमभिमृशति धूरसि धूर्व धूर्वन्तं धूर्व तं योऽस्मान्धूर्वति तं धूर्वं यं वयं धूर्वाम इति” इति ।<br>
व्रीहिरूपहविर्धारकशकटसंबन्धिनो युगस्य बलीवर्दवहनप्रदेशे कश्चिद्धिंसकोऽग्निः शास्त्रदृष्टोऽस्ति तं प्रार्थयते — भो वह्ने त्वं हिंसकोऽसि । ततः पापरूपं हिंसकं विनाशय । किंच यो राक्षसादिर्यागविघ्नेनास्माञ्जिघांसति तमपि विनाशय । यं वाऽऽलस्यादिरूपं वैरिणं वयं धूर्वामो जिघांसामस्तमपि विनाशय । (TB 3.2.4 - 4) वह्न्याधारभूताया युगधुरः संस्पर्शं विधत्ते — “धूरसीत्याह । एष वै धुर्योऽग्निः । तं यदनुपस्पृश्यातीयात् । अध्वर्युं च यजमानं च प्रदहेत् । उपस्पृश्यात्येति । अध्वर्योश्च यजमानस्य चाप्रदाहाय ।” (तै.ब्रा. ३.२.४) इति । तं धूर्वेति वाक्ययोः पौनरुक्त्यभ्रमं निवारयति — “धूर्व तं योऽस्मान्धूर्वति तं धूर्व यं वयं धूर्वाम इत्याह । द्वौ वाव पुरुषौ । यं चैव धूर्वति । यश्चैनं धूर्वति । तावुभौ शुचाऽर्पयति ।” (तै.ब्रा. ३.२.४) इति । शोकेन योजयतीत्यर्थः । (#TB)</p>
<p>त्वं देवानामिति । कल्पः - “अनोऽभिमन्त्रयते त्वं देवानामसि सस्नितमं पप्रितमं जुष्टतमं वह्नितमं देवहूतममह्रुतमसि हविर्धानं दृँहस्व मा ह्वारिति” इति । भोः शकट त्वं देवानां संबन्धि भवसि । ततः शुद्धतमं व्रीहिभिः पूर्णतमं प्रियतमं हविषो वाहकतमं देवानामाह्वातृतमं चासि । किंच व्रीहिभारापादितवक्रत्वरहितं हविषो धारकमस्यतो दृढं भव भग्नं मा भूः । (TB 3.2.4 - 5) मन्त्रस्य प्रथमभागे स्पष्टार्थत्वं दर्शयति - ”त्वं देवानामसि सस्नितमं पप्रितमं जुष्टतमं वह्नितमं देवहूतममित्याह । यथायजुरेवैतत् ।” (तै.ब्रा. ३.२.४) इति । मन्त्रपदैर्योऽर्थो यथा प्रतीयते स तथैव न त्वत्र कश्चिद्विवक्षाविशेषोऽस्ति । द्वितीयभागे व्रीहिभारप्रयुक्तं शैथिल्यं वार्यत इत्याह – ”अह्रुतमसि हविर्धानमित्याहानार्त्यै ।” (तै.ब्रा. ३.२.४) इति । तृतीयभागे स्वयमप्यारोढुं शकटस्य धैर्यं संपाद्यत इत्याह — “दृँहस्व मा ह्वारित्याह धृत्यै ।” (तै.ब्रा. ३.२.४) इति । अत एवाऽऽपस्तम्ब उत्तरस्य भागस्य मन्त्रान्तरत्वमभिप्रेत्याऽऽह — “अह्रुतमसि हविर्धानमित्यारोहति” इति । (#TB)<br>
मित्रस्येति । कल्पः – “अथ पुरोडाशीयान्प्रेक्षते मित्रस्य त्वा चक्षुषा प्रेक्षे मा भेर्मा संविक्था मा त्वा हिँसिषमिति” इति । हे व्रीहिसमूह जगन्मित्रस्य सूर्यस्य चक्षुषा त्वामवलोकयामि न तु वैरिचक्षुषा । ततो मा भैषीर्माऽत्र कम्पिष्ठाः । अहं तु त्वां न मारयामि । (TB 3.2.4 - 6) अनुकूलोऽयमिति बुद्ध्युत्पादनाय मित्रशब्दप्रयोग इत्याह — “मित्रस्य त्वा चक्षुषा प्रेक्ष इत्याह मित्रत्वाय ।” (तै.ब्रा. ३.२.४) इति । भयकम्पयोरपि हिंसावान्तरभेदत्वमित्यभिप्रेत्याऽऽह — “मा भेर्मा संविक्था मा त्वा हिँसिषमित्याहाहिँसायै ।” (तै.ब्रा. ३.२.४) इति । (#TB)<br>
उर्विति । कल्पः - “उरु वातायेति परिणाहमपच्छाद्य” इति ।<br>
हे करिष्यमाणद्वार त्वमेतेन पिधानभूततृणाद्यपनयनेन वायुप्रवेशार्थं विस्तीर्णं भव । (TB 3.2.4 - 7) वायुप्रवेशे प्रयोजनमाह — “यद्वै किंच वातो नाभिवाति । तत्सर्वं वरुणदेवत्यम् । उरु वातायेत्याह । अवारुणमेवैनत्करोति ।” (तै.ब्रा. ३.२.४) इति । यद्द्रव्यमावृतत्वेन वायुर्न स्पृशति तस्य सर्वस्याऽऽवरको वरुणः स्वामी । तच्च स्वामित्वं वायुना निवर्त्यते । (#TB)<br>
देवस्येति । कल्पः — “अथ निर्वपति । देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यामग्नये जुष्टं निर्वपामीति” इति । तत्प्रकारः सूत्रे दर्शितः — “शूर्पे पवित्रे निधाय तस्मिन्नग्निहोत्रवहण्यां हवीँषि निर्वपति तया वा पवित्रवत्या” इति ।<br>
(TB 3.2.4 - 8) व्याचष्टे &ndash; “देवस्य त्वा सवितुः प्रसव इत्याह प्रसूत्यै । अश्विनोर्बाहुभ्यामित्याह । अश्विनौ हि देवानामध्वर्यू आस्ताम् । पूष्णो हस्ताभ्यामित्याह यत्यै । अग्नये जुष्टं निर्वपामीत्याह । अग्नय एवैनाञ्जुष्टं निर्वपति ।” (तै.ब्रा. ३.२.४) इति । एनान्व्रीहीन्प्रियं हविर्यथा भवति तथा निर्वपति । आवृत्तिं विधत्ते — “त्रिर्यजुषा । त्रय इमे लोकाः । एषां लोकानामाप्त्यै । तूष्णीं चतुर्थम् । अपरिमितमेवावरुन्धे ।” (तै.ब्रा. ३.२.४) इति । (#TB)<br>
अग्नीषोमाभ्यामिति । आपस्तम्बः — “एवमुत्तरं यथादेवतमग्नीषोमाभ्यामिति पौर्णमास्याम्” इति । तदिदं स्पष्टीचकार बौधायनः - “एतामेव प्रतिपदं कृत्वाऽग्नीषोमाभ्यामिति पौर्णमास्यामिन्द्राय वैमृधायेति चेन्द्राग्निभ्यामित्यमावास्यायामसंनयत इन्द्रायेति संनयतो महेन्द्रायेति वा यदि महेन्द्रयाजी भवति” इति ।<br>
(TB 3.2.4 - 9) देवस्य त्वेत्येतमेव भागमुपक्रमं कृत्वा जुष्टं निर्वपामीत्युपसंहारं कृत्वा तयोर्मध्येऽग्नीषोमाभ्यामिति प्रयोक्तव्यम् । एतत्सर्वमभिप्रेत्याऽऽह — “स एवमेवानुपूर्वं हवीँषि निर्वपति ।” (तै.ब्रा. ३.२.४) इति ।<br>
इदमिति । कल्पः — “इदं देवानामिति निरुक्तानभिमृशतीदमु नः सहेत्यवशिष्टान्” इति ।<br>
शूर्पे निरुक्तमिदं देवानामेव स्वमिदं तु शकटस्थं देवैः सहितानामस्माकं स्वं यागान्तराणामस्माभिः करिष्यमाणत्वाद्भोक्ष्यमाणत्वाच्च । भागयोरसांकर्याय मन्त्रद्वयमित्याह — ‘इदं देवानामिदमु नः सहेत्याह व्यावृत्त्यै ।’ (तै.ब्रा. ३.२.४) इति । (#TB)<br>
स्फात्या इति । कल्पः — ‘स्फात्यै त्वा नारात्या इति निरुप्तानेवाभिमन्त्र्य’ इति । हे हविरभिवृद्ध्यै त्वामभिमन्त्रयामि । तत्राभिवर्धनमदानाय न भवति किंतु देवेभ्यो दातुमेव । (TB 3.2.4 – 10) सोऽयं मन्त्रो हविषोऽवस्कन्दनेन क्षयो मा भूदित्येवं रक्षार्थ इत्याह — ‘स्फात्यै त्वा नारात्या इत्याह गुप्त्यै ।’ (तै.ब्रा. ३.२.४) इति । (#TB)<br>
सुवरिति । बौधायनः — ‘अथाऽऽहवनीयमीक्षते सुवरभि विख्येषं वैश्वानरं ज्योतिरिति’ इति ।<br>
आपस्तम्बस्तु मन्त्रभेदमभिप्रेत्याऽऽह — ‘सुवरभि विख्येषमिति सर्वं विहारमनुवीक्षते वैश्वानरं ज्योतिरित्याहवनीयम्’ इति ।<br>
स्वर्गसाधनत्वेन स्वर्गरूपं सर्वयागप्रदेशमभितो विशेषेण पश्यामि । आहवनीयाग्निं स्वर्गप्रकाशकज्योतिःस्वरूपं पश्यामि । (TB 3.2.4 - 11) शकटस्योपरिभागे परितः कटवेष्टिते तमस्विनि प्रदेशेऽवस्थितस्य बहिरवलोकनमप्यपेक्षितमित्याह — ‘तमसीव वा एषोऽन्तश्चरति । यः परीणहि । सुवरभि विख्येषं वैश्वानरं ज्योतिरित्याह । सुवरेवाभि विपश्यति वैश्वानरं ज्योतिः ।” (तै.ब्रा. ३.२.४) इति । (#TB)<br>
दृँहन्तामिति । बौधायनः — ‘अथ गृहानन्वीक्षते दृँहन्तां दुर्या द्यावापृथिव्योरिति’ इति । आपस्तम्बः — ‘दृँहन्तां दुर्या द्यावापृथिव्योरिति प्रत्यवरुह्य’ इति ।<br>
इहलोकपरलोकयोरस्मद्गृहा दृढीभवन्तु । (TB 3.2.4 - 12) अदार्ढ्यशङ्कायाः सद्भावाद्दार्ढ्यमाशंसनीयमित्याह — ‘द्यावापृथिवी हविषि गृहीत उदवेपेताम् । दृँहन्तां दुर्या द्यावापृथिव्योरित्याह । गृहाणां द्यावापृथिव्योर्धृत्यै ।’ (तै.ब्रा. ३.२.४) इति । गृहीतहविष्कः किंवोद्दिश्य यक्ष्यतीत्यज्ञानाल्लोकयोर्भयेन कम्पः प्राप्तः । दृँहन्तामित्युक्ते सत्येतद्विनाश उद्देश्यो न भवतीति निश्चयाद्धैर्यं भवति । (#TB)<br>
उर्विति । कल्पः - ‘उर्वन्तरिक्षमन्विहीति हरति’ इति ।<br>
(TB 3.2.4 - 13) व्याचष्टे — ‘उर्वन्तरिक्षमन्विहीत्याह गत्यै ।’ (तै.ब्रा. ३.२.४) इति । (#TB)<br>
अदित्या इति । कल्पः — ‘एत्योत्तरेण गार्हपत्यमुपसादयत्यदित्यास्त्वोपस्थे सादयामीति’ इति ।<br>
(TB 3.2.4 - 14) अदितिशब्दस्य भूमिरर्थ इत्याह – ‘अदित्यास्त्वोपस्थे सादयामीत्याह । इयं वा अदितिः । अस्या एवैनदुपस्थे सादयति ।’ (तै.ब्रा. ३.२.४) इति । (#TB)<br>
अग्न इति । कल्पः — ‘गार्हपत्यमभिमन्त्रयते – अग्ने हव्यँ रक्षस्वेति’ इति । (TB 3.2.4 - 15) अत्र हविषो रक्षामात्रं विवक्षितमित्याह - ‘अग्ने हव्यँ रक्षस्वेत्याह गुप्त्यै ॥’ (तै.ब्रा. ३.२.४) इति । (#TB)<br>
अत्र विनियोगसंग्रहः —<br>
कर्मणे हस्तयोः शुद्धिर्वेषा शूर्पपरिग्रहः । प्रत्युष्टमिति संतप्य धूः स्पृशेच्छकटे धुरम् ॥१॥<br>
त्वमीषां संस्पृशेद्‌दृँह शकटं त्वधिरोहति । उर्वन्तर्धिमपच्छाद्य मित्रेति हविरीक्षते ॥२॥<br>
देवेति निर्वपेदग्नीत्यपि पूर्वानुषञ्जनात् । इदं निरुप्ततच्छेषौ स्पृशेत्स्फात्यभिमन्त्रणम् ।।३।।<br>
सुवर्विहारं वीक्ष्याथ वैश्वा पूर्वाग्निवीक्षणम् । दृँहावरुह्योरु गच्छेददि भूमौ हि सादयेत् ।।<br>
अग्नेऽभिमन्त्रणं मन्त्रा उक्ता एकोनविंशतिः ॥४॥<br>
अथ मीमांसा —<br>
तत्र केचित्सामान्यविचारा उच्यन्ते । यद्यपीषे त्वेत्यत्रैवैते वक्तव्यास्तथाऽपि सर्वत्र संचारव्युत्पत्तये तत्तदनुवाकेषु वर्ण्यन्ते ।<br>
(पू. मी. 12.3.7) द्वादशाध्यायस्य तृतीयपादे विचारितम् &ndash; ‘अनध्याये मन्त्रपाठः क्रतौ नास्त्यस्ति वा न सः । तत्पाठस्य निषिद्धत्वादस्ति तत्रानिषेधतः” इति ॥ (जै. न्या. 12.3.8) “पर्वणि नाध्येतव्यम्” इति निषिद्धत्वादनध्यायेषु क्रतुप्रयोगे मन्त्रपाठो नास्तीति चेत्, मैवम् । निषेधस्य ग्रहणार्थाध्ययनविषयत्वात्क्रतुप्रयोगे तदभावात् । अन्यथा प्रतिपद्येवेष्टेर्विहितत्वेन मन्त्रपाठाभावे तदध्ययनमनर्थकं स्यात् । तस्मात्प्रतिपदि “कर्मणे वाम्” इत्यादयो मन्त्राः पठितव्याः ।<br>
(पू. मी. 12.3.8) तत्रैवान्यद्विचारितम् — “स्वरो मन्त्रे भाषिकः किं स्यात्प्रावचनिकोऽथ वा । ब्राह्मणोक्तेरादिमेऽन्यस्तदुक्तेर्लक्षणत्वतः” इति ॥ (जै. न्या. 12.3.9)<br>
तत्तद्देशीयब्राह्मणस्वरो भाषिक इत्युच्यते । तदुक्तमाचार्यैः — “छन्दोगा बह्वृचाश्चैव तथा वाजसनेयिनः । उञ्चनीचस्वरं प्राहुः स वै भाषिक उच्यते” इति । सोऽयं भाषिकः क्रतौ मन्त्रेषु प्रयोक्तव्यः । कुतः । ब्राह्मणोक्तत्वात् । मन्त्रस्य लिङ्गविनियोज्यतया स्वरविशेषविधानायैव ब्राह्मणे मन्त्र उपादीयत इति प्राप्ते ब्रूमः — न हि ब्राह्मणे मन्त्रः पठ्यते, किंतु प्रवचनप्रसिद्धस्वराद्युपेतं मन्त्रकाण्डोत्पन्नं मन्त्रमुपलक्षयितुं तदुपलक्षणसमर्थानि मन्त्रोपक्रमसदृशानि कानिचिदक्षराण्युच्चार्यन्ते, यथा — ‘इमामगृभ्णन् रशनामृतस्येत्यश्वाभिधानीमादत्ते” इति । एतमेवाभिप्रायं द्योतयितुं क्वचिच्छब्दान्तरेणोपलक्ष्यते, यथा — “सावित्राणि जुहोति प्रसूत्यै” इति । यत्र लिङ्गसिद्धो विनियोगस्तत्र ब्राह्मणमनुवादकमस्तु । तस्मात्प्रावचनिकः स्वरः क्रतौ कर्मणे वामित्यादिमन्त्राणां प्रयोक्तव्यः ।<br>
(पू. मी. 12.3.9) तत्रैवान्यद्विचारितम् — “ब्राह्मणोत्पन्नमन्त्रस्य त्रैस्वर्यं भाषिकोऽथवा । आद्योऽन्यमन्त्रवन्मैवं स्वरान्तरविवर्जनात्” इति ॥ (जै. न्या. 12.3.10)<br>
“वानस्पत्योऽसि” इत्ययं मन्त्रो ब्राह्मण एवोत्पन्नः । तस्याप्यन्यमन्त्रवत्प्रावचनिकस्वर इति चेत् । मैवम् । मन्त्रकाण्डे तदपाठेन तत्स्वराभावात् । तस्माद्भाषिकस्वरः । यद्यपि “यज्ञस्य संततिः” इति तैत्तिरीयब्राह्मणोत्पन्नो मन्त्रस्त्रैस्वर्येणाऽम्नायते तथाऽपि “सोमाय राज्ञे क्रीताय प्रोह्यमाणायानुब्रूहि” इत्येवमादीनां बह्वृचब्राह्मणोत्पन्नमन्त्राणामयं भाषिकः स्वरः ।<br>
(पू. मी. 12.3.10) अन्यदपि तत्रैव चिन्तितम् - “यदा कदाचित्मन्त्रान्ते वा कर्मानियमाद्भेवत् । आद्यो मैवं कृत्स्नजन्यस्मृतेरङ्गत्वतोऽन्तिमः” इति । (जै. न्या. 12.3.11) “इषे त्वा” इति मन्त्रः शाखाछेदे करणम् । “इमामगृभ्णन्” इति रशनादाने । तत्र संशयः – किं मन्त्रादौ कर्म कर्तव्यं किंवाऽगृभ्णन् रशनामित्येवंविधस्य कर्मप्रकाशकमन्त्रस्योच्चारणकाले किंवा यस्य कस्यचित्पदस्योच्चारणकाल आहोस्विन्मन्त्रान्तेऽथवा ततोऽपि किंचिद्विलम्बेनेति । तत्र नियामकाभावाद्यदा कदाचिदिति प्राप्ते ब्रूमः — कृत्स्नमन्त्रजन्यमर्थस्मरणं कर्मणोऽङ्गम् । तच्च मन्त्रसमाप्तेः पूर्वं नोदेति । विलम्बे तूत्पन्नं विनश्यतीति परिशेषात् “कर्मणे वाम्” इत्यादिमन्त्रान्ते कर्म संनिपतेत् ।<br>
(पू. मी. 3.1.14) तृतीयाध्यायस्य प्रथमपादे विचारितम् — “हस्तौ द्वाववनेनिक्ते स्तृणात्युलपराजिकाम् । दर्भस्तरण एवाङ्गं हस्तशुद्धिरुताखिले ॥<br>
तन्मात्राङ्गत्वमत्र स्यादानन्तर्यात्मकात्क्रमात् । लिङ्गप्रकरणाभ्यां तु सर्वानुष्ठानशेषता” इति ॥ (जै. न्या. 3.1.32,33)<br>
दर्शपूर्णमासयोः श्रूयते — “हस्ताववनेनिक्ते । उलपराजीँ स्तृणाति” इति । वेद्यामास्तरितुं संपादितः स्तम्ब उलपराजी । तत्र हस्तशुद्धिदर्भास्तरणवाक्ययोर्नैरन्तर्येण पाठात्क्रमप्रमाणेन हस्तशुद्धिरास्तरणमात्रस्याङ्गमिति चेन्मैवम् । अवनेजनं हस्तसंस्कारः । संस्कृतौ च हस्तौ सर्वनुष्ठानयोग्यावित्येतादृशं सामर्थ्यं लिङ्गम् । प्रकरणं च दर्शपूर्णमासयोः स्फुटम् । अतः प्रबलाभ्यां लिङ्गप्रकरणाभ्यां क्रमबाधात्सर्वशेषो हस्तशुद्धिः । अयं न्यायो वाग्यमेऽपि द्रष्टव्यः ।<br>
(पू. मी. 4.3.2) चतुर्थाध्यायस्य तृतीयपादे चिन्तितम् — “मृन्मये प्रणयेत्कामी नित्येऽप्येतदुतेतरत् । आकाङ्क्षा संनिधिश्चास्ति तस्मान्नित्येऽपि मृन्मयम् ॥ कामार्थत्वादयोग्यत्वं सामान्यविहितेन च । आकाङ्क्षाया निवृत्तत्वान्नित्यार्थमितरद्भवेत्” इति ॥ (जै. न्या. 4.3.3,4)<br>
अपः प्रणयतीति प्रकृत्य श्रूयते — “मृन्मयेन प्रतिष्ठाकामस्य प्रणयेत्” इति (तत्रापां प्रणयनस्य नित्येऽपि प्रयोगे मृन्मयपात्रमेव साधनम् । कुतः । नित्येऽपि पात्रस्याऽऽकाङ्क्षितत्वात् । न च लोकसिद्धं किंचित्पात्रमुपादीयत इति वाच्यम् । श्रौते कर्मण्यश्रुताच्छ्रुतस्य संनिहितत्वादिति प्राप्ते ब्रूमः — कामार्थं मृन्मयमाम्नातम् । तच्च सति कामे योग्यम् । न हि पाक्षिकं कामं निमित्तीकृत्य प्रवृत्तं नित्यस्य योग्यं भवति । पात्राकाङ्क्षा तु सामान्यतो विहितेन निवर्तते । “अपः प्रणयति” इति हि पात्रमनुपन्यस्य विहितम् । तच्चान्यथाऽनुपपत्त्या पात्रं सामान्येनाऽऽक्षिपति । तस्मान्नित्यप्रयोगे तत्काम्यं मृन्मयं नान्वेति । किंत्वितरत्पात्रं किंचिदुपादेयम् । “चमसेनापः प्रणयेत्” इति नित्ये पात्रं विधीयत इति चेत्तर्हि कृत्वाचिन्ताऽस्तु ।<br>
(पू. मी. 2.1.14) द्वितीयाध्यायस्य प्रथमपादे चिन्तितम् — “देवस्य त्वेति मन्त्रस्य भिन्नत्वमथवैकता । ऐक्यप्रयोजकस्यात्र दुर्बोधत्वेन भिन्नता ॥<br>
विभागे सति साकाङ्क्षस्यैकार्थत्वं प्रयोजकम् । तस्माद्वाक्यैक्यमेतेन यजुरन्तोऽवधार्यते” इति ॥ (जै. न्या. 2.1.30,31)<br>
दर्शपूर्णमासयोराम्नायते — “देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यामग्नये जुष्टं निर्वपामि” इति । तत्र वाक्यानि भिन्नानि भवितुमर्हन्ति । कुतः । एकत्वनियामकस्य दुर्बोधत्वात् । अर्थैक्यं वाक्यैक्ये प्रयोजकमिति चेन्न । एकस्मिन्पदेऽतिव्याप्तेः । पदसमूहस्य वाक्यत्वे समूहानामत्र बहूनां संभवाद्वाक्यं नावधार्यत इति प्राप्ते ब्र्मः — यद्विभागे साकाङ्क्षमविभागे चैकार्थं तदेकं वाक्यमिति नियामकम् । विभागे साकाङ्क्षमित्येवोक्तेऽतिव्याप्तिः स्यात् । “स्योनं ते सदनं करोमि धृतस्य धारया सुशेवं कल्पयामि तस्मिन्त्सीदामृते प्रतितिष्ठ व्रीहीणां मेध सुमनस्यमानः” इत्यत्र तस्मिन्त्सीदेत्यादिपदसमूहस्य साकाङ्क्षत्वमस्त्यतस्तद्व्यवच्छेत्तुमेकार्थमित्युक्तम् । न हि तत्रैकार्थत्वमस्ति । पूर्वसमूहस्य सदनकरणमर्थः, उत्तरसमूहस्य पुरोडाशप्रतिष्ठापनमर्थः । स्योनं समीचीनं सुशेवं सुष्ठु सेवितुं योग्यमिति प्रथमवाक्यस्यार्थः । व्रीहीणां मेध व्रीहिसारभूत पुरोडाशेत्यर्थः । अत्र द्वयोः समूहयोर्वाक्यद्वयत्वमुभयवादिसिद्धं तदेकार्थमित्यनेन वार्यते । एकार्थमित्युक्तेऽतिव्याप्तिः । भगो वां विभजतु पूषा वां विभजत्वित्यनयोर्भिन्नमन्त्रत्वेन संमतयोः पदसमूहयोस्तात्पर्यविषयस्य द्रव्यविभागरूपस्यार्थस्यैकत्वात्तद्‌व्यवच्छेत्तुं विभागे साकाङ्क्षमित्युक्तम् । प्रकृतेऽग्नये जुष्टमित्यादिसमूहे पृथक्कृते पूर्वो देवस्य त्वेति समूहो न निराकाङ्क्षः । एकीकृते तु कृत्स्नस्यैक एवार्थो निर्वापः । एतेनैकवाक्यत्वनिर्णयेनानियतपरिणामस्य यजुषोऽवसानं निश्चेतुं शक्यम् ।<br>
(पू. मी. 2.1.14) तत्रैवान्यद्विचारितम् — “या ते अग्ने रजेत्यध्याहारो यद्वाऽनुषञ्जनम् । तनुरित्यन्यशेषत्वादध्याहारोऽत्र लौकिकः ॥<br>
वेदाकाङ्क्षा पूरणीया वेदेनेत्यनुषञ्जनम् । अन्यशेषोऽपि बुद्धिस्थो लौकिकस्तु न तादृशः” इति ॥ (जै. न्या. 2.1.34,35)<br>
ज्योतिष्टोम उपसद्धोमेष्वेवमाम्नायते — “या ते अग्नेऽयाशया तनूर्वर्षिष्ठा गह्वरेष्ठोग्रं वचो अपावधीं त्वेषं वचो अपवधीँ स्वाहा । या ते अग्ने रजाशया । या ते अग्ने हराशया” इति । अयमर्थः — अयसा रजतेन हिरण्येन च निर्मिता अग्नेस्तिस्त्रस्तनवः । तास्वाद्या येयमुक्ता साऽतिशयेन प्रवृद्धा गह्वरे तीक्ष्णद्रव्ये लोहेऽवस्थिता तया तन्वा क्षुत्पिपासे गोवधाद्युपपातकं वीरहत्यादिकं च महापातकं हतवानस्मीति । तथा च ब्राह्मणम् — “उग्रं वचो अपावधीं त्वेषं वचो अपावधीँ स्वाहेति । अशनयापिपासे ह वा उग्रं वचः । एनश्च वैरहत्यं च त्वेषं वचः” इति । तत्र स्वाहान्तः प्रथमो मन्त्रः संपूर्णवाक्यात्वान्निराकाङ्क्षः । द्वितीयतृतीयमन्त्रयोराकाङ्क्षां पूरयितुमुचितो लौकिको वाक्यशेषोऽध्याहर्तव्यः । न हि तनूर्वर्षिष्ठेत्यादिभागस्तयोरन्वेतुं योग्यः । तस्य प्रथममन्त्रशेषत्वादिति प्राप्ते ब्रूमः – वैदिकयोर्मन्त्रयोराकाङ्क्षा वैदिकेनैव वाक्यशेषेण पूरणीया । ततस्तनूर्वर्षिष्ठेत्यादिभागः उत्तरयोर्मन्त्रयोरनुषज्यते । यद्यप्यसावन्यशेषस्तथाऽपि बुद्धिस्थः सन्कल्पनीयादध्याहारात्संनिकृष्यते । तस्मादनुषङ्गः कर्तव्यः । एवं च सति प्रकृतेऽप्यग्नीषोमाभ्यामित्यस्मिन्मन्त्रे देवस्य त्वेत्यादिपूर्वभागो जुष्टमित्याद्युत्तरभागश्चानुषञ्जनीयः ।<br>
(पू. मी. 9.1.12) नवमाध्यायस्य प्रथमपादे चिन्तितम् — “सवित्रश्व्याद्यूहनीयं न वाऽर्थः संगतस्ततः । ऊहो नाविकृतस्यैव निर्वापान्वयसंभवात्” इति (जै. न्या. 9.1.17)॥ “देवस्य त्वा सवितुः प्रसवे” इत्यस्मिन्नेव मन्त्रे सवित्रश्विपूषशब्दाः कर्मसंगतं देवतारूपमर्थमभिधातुमर्हन्ति । तथा सति दृष्टप्रयोजनलाभात् । अग्निश्च कर्मसमवेता देवता । ततः कयाचिदपि व्युत्पत्या सवित्रादिशब्दैरग्निरभिधीयताम् । अथोच्यतेऽग्निशब्देनैवाग्नेरभिधानात्पुनस्तदभिधानं व्यर्थम् । किंच देवतान्तरेषु रूढास्ते शब्दा नाग्निमभिदध्युरिति । एवं तर्हि तास्तिस्त्रो देवता अग्निना सह कर्मणि विकल्प्यन्ताम् । ततः प्राकृतस्य मन्त्रस्य विकृतिष्वतिदेशे सति सवित्रादिशब्दस्थाने तत्तद्देवतावाचकशब्द ऊहनीय इति प्राप्ते ब्रूमः — नात्रोहः कर्तव्यः । कुतः । अविकृतस्यैव मन्त्रस्य निर्वापशेषत्वेनान्वयसंभवात् । न हि प्रकृतावग्निना सह सवित्रादिदेवतानां विकल्पो वाक्यभेदादिदोषप्रसङ्गात् । तस्मान्निर्वापस्तावकानां सवित्रादिशब्दानां कर्मण्यसमवेतार्थत्वान्नास्त्यूहः ।<br>
(पू. मी. 9.1.13) तत्रैवान्यच्चिन्तितम् — “तत्राग्निशब्दो नोह्यः स्यादूह्यो वा स्तावकत्वतः । सवित्रादिवदाद्यो नो समवेतार्थवर्णनात्” इति (जै. न्या. 9.1.18)॥<br>
तस्मिन्पूर्वोक्त एव मन्त्रेऽग्नये जुष्टमित्ययमग्निशब्दो विकृतिषु नोहनीयः । कुतः । देवतान्तरवाचिसवित्रादिशब्दवदग्निशब्दस्याप्यत्र निर्वापस्तावकत्वेन पाठादिति प्राप्ते ब्रूमः — विषमो दृष्टान्तः । कर्मण्यसमवेतार्थाः सवित्रादिशब्दाः अग्निशब्दस्त्वाग्नेये कर्मणि समवेतमर्थं ब्रूते । नन्वत्र जुष्टशब्दोऽसमवेतार्थः । निर्वापात्पूर्वं हविषो जुष्टत्वाभावात् । तद्योगादग्निशब्दोऽपि तथा स्यादिति चेत् । मैवम् । जुष्टं यथा भवति तथा निर्वपामीति क्रियाविशेषणत्वेन भविष्यज्जोषणपरत्वे सति समवेतार्थत्वात् । तस्मात्सूर्ययागे सूर्याय जुष्टं निर्वपामीत्येवमूहनीयम् । एवं च सति प्रकृतेऽपीन्द्राय वैमृधायेत्याद्यूहः कर्तव्यः ।<br>
(पू. मी. 2.1.9) द्वितीयाध्यायस्य प्रथमपादे चिन्तितम् — “ऊहप्रवरनाम्नां किं मन्त्रताऽस्त्यथवा न हि । मन्त्रस्तदेकवाक्यत्वान्न तल्लक्षणवर्जनात्” इति (जै. न्या. 2.1.16)॥ “अग्नये जुष्टं निर्वपामि” इत्यस्य सौर्यचरौ सूर्याय जुष्टमित्येवं पदान्तरप्रक्षेप ऊहः । अदीक्षिष्टायं ब्राह्मण इत्यस्य मन्त्रस्य शेषत्वेन प्रयोगकाले देवदत्तोऽयमिति ब्राह्मणनामधेयविशेषं पठन्ति । तथा वरणमन्त्रेषु — आङ्गिरसबार्हस्पत्यभारद्वाजगोत्रं ब्राह्मणं त्वा वृणीमह इति प्रवरं पठन्ति । एतेषामूहप्रवरनामधेयानां मन्त्रत्वमस्ति । कुतः । मन्त्रेण सहैकवाक्यत्वात्, इति चेन्मैवम् । याज्ञिकप्रसिद्धिरूपस्य मन्त्रलक्षणस्योहादावभावात् । न ह्यध्येतार ऊहादीन्मन्त्रकाण्डेऽधीयते । तस्मान्नास्ति मन्त्रत्वम् । तथा सतीन्द्राय वैमृधाय जुष्टमित्याद्यूहस्य मन्त्रत्वाभावात्स्वरवैकल्येऽपि मन्त्रो हीन इत्यादिनोक्तो दोषो न भविष्यति । तदेवं मन्त्रसंभाविता विचारा दर्शिताः ।<br>
अथ व्याकरणम् -</p>
<p>कर्मणे वामित्यादिशब्देषु नब्विषयस्येत्यादिकं पूर्वोक्तं यथायोगमनुसंधेयम् । वेषशब्दो वृषादिः । प्रथमद्वितीययोर्धूर्वशब्दयोर्वाक्यादित्वेन पदात्परत्वं नास्तीति निघाताभावः । तृतीयस्य तं धूर्वेत्येवं पदादुत्तरत्वादस्ति निघातः । योऽस्मान्धूर्वति यं धूर्वाम इत्यनयोर्यच्छब्दयोगान्निघातो निषिद्धः । “निपातैर्यद्यदिहन्तकुविन्नेच्चेच्चण्कच्चिद्यत्रयुक्तम्” (पा.सू. ८-१-३) एतैर्यदादिभिर्युक्तं न निहन्यते । सस्निपप्रिशब्दयोः क्विन्प्रत्यस्य नित्वादाद्युदात्तः जुष्टशब्दो गतः । वह्निशब्दो वृषादिः। देवानाह्वयतीति देवहूरित्यत्र तत्पुरुषे तुल्यार्थेति द्वितीयान्तपूर्वपदप्रकृतिस्वरः प्राप्तः। स च कृदुत्तरपदप्रकृतिस्वरेण बाध्यते। अह्रूतमित्यव्ययपूर्वपदप्रकृतिस्वरः। हविर्धानमित्यत्र ल्युटप्रत्ययात्पूर्वस्य धाशब्दस्योदात्तत्वात्समासे कृदुत्तरपदप्रकृतिस्वरः। दृँहस्वेति गतम्। प्रेक्ष इत्यत्रोत्तरपदादेरनुदात्तत्वेऽपि स्वरितो वाऽनुदात्त इत्यस्य विकल्पितत्वादेकादेश इत्युदात्तः। मा भेरित्यत्र चादिलोपसुत्रेण निघातस्य विकल्पितत्वाद्धातुस्वरः। वातशब्दो वृषादिः। सवितुरित्यत्र प्रातिपदिकान्तोदात्तस्य विभक्त्या सहैकादेशे सत्युकार उदात्तः। प्रसव इत्यत्र सुधातोरप्प्रत्यये सति तस्य पित्त्वाद्धातुस्वर एव शिष्यते। ततः समासे कृदुत्तरपदप्रकृतिस्वरे प्राप्ते तदपवादः “थाथघञ्क्ताजबित्रकाणाम्” (पा.सू. ६-२-१४४) गतेः कारकादुपपदाच्चोत्तरेषां थादीनामष्टानां प्रत्यायानामन्त उदात्तः स्यात् । पूष्ण इत्यत्रानुदात्तस्य च यत्रेति विभक्तिरुदात्ता । अग्नीषोमाम्यामित्यग्निशब्दस्यान्तोदात्तत्वात्सोमशब्दस्य चाऽऽद्युदात्तत्वात्समासे देवताद्वंद्वे चेति युगपदुभयोः प्रकृतिस्वरत्वम्। उशब्दस्यानुदात्तत्वं स्वरादिपाठे निपातितम्। सहशब्दस्य निपातत्वाभावेन फिट्स्वरः। स्फात्या इत्यत्र स्फायीधातोर्ण्यन्तादुत्तरस्य क्तिन्प्रत्ययस्य नित्त्वेन स्फाशब्दस्योदात्तत्वप्राप्तावप्युदात्तस्य णिचो लुप्तत्वादुदात्ता निवृत्तिस्वरेण क्तिन्नुदात्त इति उदात्तयण इति विभक्तिरूदात्ता। अरातिशब्दस्य नञ्तपुरूषत्वादव्ययपूर्वपदप्रकृतिस्वरत्वम्। सुवरिति वृषादिः। अभीति फिट्स्वरः। वीत्युपसर्गस्वरः। दृँहन्तामित्यत्र वाक्यादित्वान्निघाताभावः। द्यावापृथिव्योरित्यत्रोदात्तयण इति विभक्तिरूदात्ता। उपस्थशब्दः पृषोदरादिः॥</p>
<p>इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये प्रथमकाण्डे प्रथमप्रपाठके चतुर्थोऽनुवाकः ॥४॥</p>
<p>(अथ प्रथमकाण्डे प्रथमप्रपाठके पञ्चमोऽनुवाकः) ।</p>
<p>चतुर्थानुवाके व्रीहिनिर्वापः प्रोक्तः । निरुप्ते तुषस्य रक्षोभागत्वात्तदपनयनार्थोऽवघातः पञ्चमेऽनुवाकेऽभिधीयते । (TB 3.2.5 - 1) प्रोक्षितानामेव व्रीहीणामत्रावघातयोग्यत्वात्प्रोक्षणस्य चोत्पूतोदकसाध्यत्वादुत्पवनमन्त्रस्य चाङ्गभूतस्याङ्गिन्युत्पवने साकाङ्क्षत्वादुत्पवनमन्त्रव्याख्यानात्प्रागेवोत्पवनं विधत्ते — ‘इन्द्रो वृत्रमहन् । सोऽपः । अभ्यम्रियत । तासां यन्मेध्यं यज्ञियँ सदेवमासीत् । तदपोदक्रामत् । ते दर्भा अभवन् । यद्दर्भैरप उत्पुनाति । या एव मेध्या यज्ञियाः सदेवा आपः । ताभिरेवैना उत्पुनाति ।” (तै.ब्रा. ३.२.५) इति । इन्द्रेण हतस्य वृत्रस्योदकाभिमुख्येन मृतत्वादुदकस्य सारं निर्गतम् । तच्च सारं द्विविधं दैवं मानुषं च । तत्र मलप्रक्षालनोपयुक्तं मानुषम् । दैवं च द्विविधं स्नानादिना पापशोधकं प्रोक्षणादिना द्रव्यशोधकं च । तदुभयमत्र मेध्ययज्ञियशब्दाभ्यां विवक्षितम् । तच्च निर्गत्य भूमौ दर्भरूपेणाऽऽविर्बभूव ।<br>
तस्माद्दर्भैरूत्पुनीयात् । दर्भसंख्यां विधत्ते — ‘द्वाभ्यामुत्पुनाति । द्विपाद्यजमानः प्रतिष्ठित्यै ।’ (तै.ब्रा. ३.२.५) इति । अनेन विधीयमानद्वित्वेन विरोधात्पूर्वस्मिन्वाक्ये दर्भैरिति बहुवचनं जात्यभिप्रायं व्याख्येयम् । यजमानो ह्येकेन पादेनोत्तिष्ठन्प्रतिष्ठां न लभते । द्वाभ्यां तु लभते । ततो दर्भद्वित्वमपि प्रतिष्ठित्यै भवति । (#TB)</p>
<p>देव इति । कल्पः - अथैतस्यामेव स्रुचि तिरःपवित्रमप आनीयोदीचीनाग्राभ्यां पवित्राभ्यां त्रिरुत्पुनाति देवो वः सवितोत्पुनोत्वच्छिद्रेण पवित्रेण वसोः सूर्यस्य रश्मिभिरिति पच्छः’ इति ।</p>
<p>अत्र स्रुक्शब्देन निर्वापहेतुरग्निहोत्रहवणी विवक्षिता । सशूकायामग्निहोत्रहवण्यमप आनीयेत्यन्यत्राभिधानात् । हे आपोऽध्वर्युहृदयेऽवस्थितः प्रेरकोऽन्तर्यामी युष्मानूर्ध्वं पुनातु । केन साधनेन । आदित्यरूपत्वभावनाबलादच्छिद्रेण दर्भपवित्रेण । पुनरपि केन । जगन्निवासहेतोः सूर्यस्य रश्मित्वेन भावितैर्दर्भावयवैः । (TB 3.2.5 - 2) यथोक्तं मन्त्रार्थं विशदयति — ‘देवो वः सवितोत्पुनात्वित्याह । सवितृप्रसूत एवैना उत्पुनाति । अच्छिद्रेण पवित्रेणेत्याह । असौ वा आदित्योऽच्छिद्रं पवित्रम् । तेनेवैना उत्पुनाति । वसोः सूर्यस्य रश्मिभिरित्याह । प्राणा वा आपः । प्राणा वसवः । प्राणा रश्मयः । प्राणैरेव प्राणान्त्संपृणक्ति ।” (तै.ब्रा. ३.२.५) इति । उदकेनाऽऽप्यायिताः प्राणा इत्यपां प्राणत्वम् । आदित्याद्यधिष्ठातृदेवतानुग्रहैश्चक्षुरादीनां प्राणानां देहे वासितत्वाद्वसुशब्दाभिधेयानां देवतानुग्रहाणां प्राणत्वम् । आदित्यरश्मीनां प्राणव्यवहारोपकारित्वात्प्राणत्वम् । ततः सूर्यरूपप्राणत्वेन भावितैर्दर्भप्राणैः सहोदकरूपाः प्राणा उत्पवनकाले संपृक्ता भवन्ति । मन्त्रस्य सवितेत्यनेन लिङ्गेन यत्सावित्रत्वं यच्च पादबद्धत्वादृग्रूपत्वं तदुभयमत्र सप्रयोजनमित्याह — “सावित्रियर्चा । सवितृप्रसूतं मे कर्मासदिति । सवितृप्रसूतमेवास्य कर्म भवति । पच्छो गायत्रिया त्रिष्वमृद्धत्वाय ।” (तै.ब्रा. ३.२.५) इति । ममेदं कर्म निखिलं सवित्रा प्रेरितमस्त्वित्यभिप्रेत्य सावित्रमन्त्रेणोत्पुनीयात् । तेन तत्तथैव संपद्यते । ऋग्रूपत्वेन तत्रत्यं छन्दो ज्ञातुं शक्यते । छन्दसश्चात्र लक्षणतो गायत्रीत्वाद्गायत्र्याश्च त्रिपात्त्वात्प्रतिपादमुत्पवने सति त्रिरावृत्त्या शुध्यति । अतिशयेन कर्मफलं समृद्धं भवति । आवृत्तिप्रकारः सूत्रे दर्शितः — “देवो वः सवितोत्पुनात्विति प्रथममच्छिद्रेण पवित्रेणेति द्वितीयं वसोः सूर्यस्य रश्मिभिरिति तृतीयम्” इति । (#TB)</p>
<p>आप इति । बौधायनः — “अथैना उन्महयन्नुपोत्तिष्ठति आपो देवीरग्रेपुवो अग्रेगुवोऽत्र इमं यज्ञं नयताग्रे यज्ञपतिं धत्त युष्मानिन्द्रोऽवृणीत वृत्रतूर्ये यूयमिन्द्रमवृणीध्वं वृत्रतूर्य इत्यद्भिरेवापः प्रोक्षिताः स्थेति त्रिः” इति ।</p>
<p>आपस्तम्बस्तु मन्त्रैक्यमभिप्रेत्याऽऽह — “आपो देवीरग्रेपुव इत्यभिमन्त्र्य” इति ।</p>
<p>हे जलदेव्यो यूयमिमं यज्ञमविघ्नेन परिसमाप्तिं नयत । यजमानं च स्वर्गं प्रापयत । कीदृश्य आपः । शुद्धिहेतूनां दर्भादीनामपि प्रोक्षणेन शोधकत्वादग्रे पुनन्तीत्यग्रेपुवस्तेन यज्ञं समापयितुं समर्थाः । पुनः कीदृश्यः । प्रवाहरूपेण शीघ्रं गामित्वाद्गन्तृभ्यो मनुष्यादिभ्योऽप्यग्रे गच्छन्तीत्यग्रेगुवः । तेन यजमानं स्वर्गं नेतुं समर्थाः । किंच वृत्रासुरवधे युष्माकमिन्द्रस्य च परस्परमपेक्षा जाता । तत इन्द्रसमाना यूयं किं नाम कर्तुमसमर्थाः । (TB 3.2.5 - 3) अस्य मन्त्रस्य पूर्वभागे तत्रत्यशब्दस्वरूपमेवापां महिमानमभिधावृत्त्या स्पष्टयति । ततोऽत्र किंचिद्ध्याख्येयं नास्तीत्याह — “आपो देवीरग्रेपुवो अग्रेगुव इत्याह । रूपमेवाऽऽसा मेतन्महिमानं व्याचष्टे ।” (तै.ब्रा. ३.२.५) इति । मध्यमभागे प्रार्थितं कार्यमापो नोपेक्षन्त इत्याह — “अग्र इमं यज्ञं नयताग्रे यज्ञपतिमित्याह । अग्र एव यज्ञं नयन्ति । अग्रे यज्ञपतिम् ।” (तै.ब्रा. ३.२.५) इति । ब्राह्मणान्तरप्रसिद्धं परस्परसापेक्षत्वमेवं तृतीयभागे दर्शयतीत्याह — “युष्मानिन्द्रोऽवृणीत वृत्रतूर्ये यूयमिन्द्रमवृणीध्वं वृत्रतूर्य इत्याह । वृत्रँ ह हनिष्यन्निन्द्र आपो वव्रे । आपो हेन्द्रं वव्रिरे । संज्ञामेवाऽऽसामेतत्सामानं व्याचष्टे ।” (तै.ब्रा. ३.२.५) इति । आपो वव्र इति च्छान्दसो दीर्घः । वृत्राद्भीतायेन्द्राय प्रजापतिर्वज्रमद्भिः प्रक्षाल्य ददावित्यसाविन्द्रस्योदकापेक्षत्वप्रसिद्धिर्वृत्रँ हेतिशब्देन सूच्यते । अत एव श्रूयते — “तस्मादिन्द्रोऽबिभेत्स प्रजापतिमुपाधावच्छत्रुर्मेऽजनीति तस्मै वज्रँ सिक्त्वा प्रायच्छदेतेन जहीति तेनाभ्यायत” इति । प्रक्षालितस्यापि वज्रस्येन्द्रेण प्रयोज्यत्वादपामिन्द्रापेक्षेत्येषा प्रसिद्धिरापो हेत्यत्र हशब्देन सूच्यते । आपो मम सहकारिण्य इत्येतदिन्द्रस्य सम्यग्ज्ञानम् । इन्द्रोऽस्माकं सहकारीत्येतदुक्तदेवतानां सम्यग्ज्ञानम् । तामेतामपां संज्ञामिन्द्रेण समानां मन्त्रः प्रख्यापयति । दीर्घव्यत्यासश्छान्दसः । मन्त्रपाठ एवापां प्रोक्षणमित्याह — “प्रोक्षिताः स्थेत्याह । तेनाऽऽपः प्रोक्षिताः ।” (तै.ब्रा. ३.२.५) इति । अद्भिर्ह्येव हवींषि प्रोक्षति । ब्रह्मणाऽप इध्माबार्हिः प्रोक्षति” इति श्रुत्यन्तरम् । ब्रह्मणाऽभिमन्त्रणमन्त्रेणेत्यर्थः । (#TB)</p>
<p>अग्नय इति । अग्नये वो जुष्टं प्रोक्षाम्यग्नीषोमाभ्यामित्यस्य शेषं पूरयित्वा विनियोगः कल्पे दर्शितः — “अथ पुरोडाशीयान्प्रोक्षति देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यामग्नये वो जुष्टं प्रोक्षाम्यग्नीषोमाभ्याममुष्मा अमुष्मा इति यथादेवतं त्रिः” इति ।</p>
<p>(TB 3.2.5 - 4) इदमेव तात्पर्यं दर्शयति — “अग्नये वो जुष्टं प्रोक्षाम्यग्नीषोमाभ्यामित्याह । यथादेवतमेवैनान्प्रोक्षति ।“ (तै.ब्रा. ३.२.५) इति । आवृत्तिं बिधत्ते — “त्रिः प्रोक्षति । त्र्यावृद्धि यज्ञः । अथो रक्षसामपहत्यै ।” (तै.ब्रा. ३.२.५) इति । तिस्र आवृत्तयो यस्य यज्ञस्यासौ त्र्यावृत् । त्रिः प्रथमामन्वाह त्रिरुत्तमामित्यादिश्रौतप्रसिद्धिं हिशब्दो द्योतयति । रक्षोघ्नत्वमपामसकृदुक्तम् । (#TB)</p>
<p>शुन्धध्वमिति । कल्पः — “उत्तानानि पात्राणि कृत्वा प्रोक्षति शुन्धध्वं दैव्याय कर्मणे देवयज्याया इति त्रिः” इति ।</p>
<p>(TB 3.2.5 - 5) पूर्ववद्व्याचष्टे — “शुन्धध्वं दैव्याय कर्मणे देवयज्याया इत्याह । देवयज्याया एवैनानि शुन्धति । त्रिः प्रोक्षति । त्र्यावृद्धि यज्ञः । अथो मेध्यत्वाय ।” (तै.ब्रा. ३.२.५) इति । मेध्यत्वं यज्ञार्हत्वम् । (#TB)</p>
<p>अवधूतमिति । कल्पः “कृष्णाजिनमादायावधूतँ रक्षोऽवधूता अरातय इत्युत्करे त्रिरवधूनोति” इति ।</p>
<p>अवधूतं विनाशितम् । (TB 3.2.5 - 6) प्रत्युष्टमितिवद्व्याचष्टे –”अवधूतँ रक्षोऽवधूता अरातय इत्याह । रक्षसामपहत्यै ।” (तै.ब्रा. ३.२.५) इति । (#TB)</p>
<p>अदित्या इति । कल्पः — “अथ हैनत्पुरस्तात्प्रतीचीनग्रीवमुत्तरलोमोपस्तृणात्यदित्यास्त्वगसि प्रति त्वा पृथिवी वेत्त्विति” इति ।</p>
<p>हे कृष्णाजिन त्वं भूदेवतायास्त्वक्स्वरूपमसि । ततो भूमिस्त्वां प्रतिगृह्य मदीयेयं त्वगित्येवं जानातु । (TB 3.2.5 - 7) मन्त्रस्योक्तार्थपरत्वं दर्शयति — “अदित्यास्त्वगसीत्याह । इयं वा अदितिः । अस्या एवैनत्त्वचं करोति । प्रति त्वा पृथिवी वेत्त्वित्याह प्रतिष्ठित्यै ।” (तै.ब्रा. ३.२.५) इति । यदि स्वकीयत्वग्रूपेण न स्वी कुर्यात्तदानीमपसारयेत् । ततो न प्रतितिष्ठेत् । अतः प्रतिष्ठार्थोऽयं स्वीकारः । देशादिगुणविशिष्टमास्तरणं विधत्ते — “पुरस्तात्प्रतीचीनग्रीवमुत्तरलोमोपस्तृणति मेध्यत्वाय । तस्मात्पुरस्तात्प्रत्यञ्चः पशवो मेधमुपतिष्ठन्ते । तस्मात्प्रजा मृगंग्राहुकाः ।” (तै.ब्रा. ३.२.५) इति । यस्मादाहवनीयस्य पूर्वभागे कृष्णाजिनं पश्चिमशिरस्कमूर्ध्वलोमकमास्तृतं तस्मात्तादृशा एव सन्तो यूपे बद्धाः पशवो यज्ञं सेवन्ते । यस्मादयं पशुभिः सेव्यो यज्ञस्तस्मादेव प्रत्यवायभयरहिताः सत्यः प्रजा यज्ञार्थं मृगग्रहणशीला भवन्ति । कृष्णाजिनस्याऽऽदरे हेतुं ब्रुवंस्तद्विशिष्टमवघातं विधत्ते — “यज्ञो देवेभ्यो निलायत । कृष्णो रूपं कृत्वा । यत्कृष्णाजिने हविरध्यवहन्ति । यज्ञादेव तद्यज्ञं प्रयुङ्‌क्ते । हविषोऽस्कन्दाय ।” (तै.ब्रा. ३.२.५) इति । यज्ञपुरुषः केनापि निमित्तेन देवेभ्यो विमुखोऽगात्तदा तिरोधाय स्वयं कृष्णमृगो भूत्वा तदीयरूपमात्मनः संपूर्णं कृतवान् । ततः कृष्णाजिनस्योपरि हविरध्यवहन्तीति यदस्ति तेन यज्ञशरीरात्कृष्णाजिनादादाय हवीरूपो यज्ञः प्रयुक्तो भवति । किंचिदधः पतितमपि विहितत्वात्कृष्णाजिनेनावरूद्धत्वाद्धविरस्कन्नमेव भवति । (#TB)</p>
<p>अधिषवणमिति । कल्पः –”तस्मिन्नुलूखलमधिवर्तयत्यधिषवणमसि वानस्पत्यं प्रति त्वाऽदित्यास्त्वग्वेत्त्विति” इति ।</p>
<p>हे उलूखल त्वमधिषवणस्यावघातस्याऽऽधारभूतं वनस्पतिजन्यं चासि । तादृशं त्वां कृष्णाजिनरूपेयं भूमेस्त्वक्प्रतिगृह्य मदीयमिति जानातु । (TB 3.2.5 - 8) अवघाताधारं कर्तुमधिषवणविशेषणमित्याह — “अधिषवणमासि वानस्पत्यमित्याह । अधिषवणमेवैनत्करोति ।” (तै.ब्रा. ३.२.५) इति । अविरोधेन संबन्धायेयमाशीरित्याह — “प्रति त्वाऽदित्यास्त्वग्वेत्त्वित्याह सयत्वाय” (तै.ब्रा. ३.२.५) इति । सयः संबन्धवान्, षिञ्‌बन्धन इत्यस्माद्धातोरुत्पन्नत्वात् । (#TB)</p>
<p>अग्नेरिति । कल्पः- “तस्मिन्पुरोडाशीयानावपत्यग्नेस्तनूरसि वाचो विसर्जनं देववीतये त्वा गृह्णामीति” इति ।</p>
<p>भोः पुरोडाशीयव्रीहिसमूह, त्वमग्नेः शरीरमसि । यतो दाह्यं काष्ठमिव त्वां स्वीकृत्योदराग्निराहवनीयाग्निश्चोपचितवपुर्भवति । किंच, वाचः प्रवृत्तिकारणमसि । त्वदीयरसेनोपचिताया वाचः शब्दोच्चारणे प्रवृत्तत्वात् । अत ईदृशं त्वां देवभक्षणायोलूखले प्रक्षिपामि । (TB 3.2.5 - 9) यथोक्तं मन्त्रार्थं दर्शयति — “अग्नेस्तनूरसीत्याह । अग्नेर्वा एषा तनूः । यदोषधयः । वाचो विसर्जनमित्याह । यदा हि प्रजा ओषधीनामश्नन्ति । अथ वाचं विसृजन्ते । देववीतये त्वा गृह्णामीत्याह । देवताभिरेवैनत्समर्धयति ।” (तै.ब्रा. ३.२.५) इति । देवैर्भक्षितत्वे सति “यावदेका देवता कामयते यावदेका । तावदाहुतिः प्रथते ।” इति न्यायेनाभिवृद्धिः । (#TB)</p>
<p>अद्रिरिति । कल्पः — “मुसलमवदधात्यद्रिरसि वानस्पत्यः स इदं वेदेभ्यो हव्यँ सुशमि शमिष्वेति” इति ।</p>
<p>हे मुसलपदार्थ त्वं वनस्पतिजन्योऽपि दार्ढ्येन पाषाणोऽसि स त्वं देवार्थमिदं हव्यं भक्षणविरोध्युग्रतुषापनयनेन सुष्ठु शान्तं यथा भवति तथा शमय । (TB 3.2.5 - 10) एतदेवाभिप्रेत्याऽऽह — “अद्रिरसि वानस्पत्य इत्याह । ग्रावाणमेवैनत्करोति । स इदं देवेभ्यो हव्यँ सुशमि शमिष्वेत्याह शान्त्यै ।” (तै.ब्रा. ३.२.५) इति । मन्त्रमुत्पाद्य लिङ्गसूचितं विनियोगं प्रकटयति — “हविष्कृदेहित्याह । य एव देवानाँ हविष्कृतः । तान्ह्वयति । त्रिर्ह्वयति । त्रिषत्या हि देवाः ।” (तै.ब्रा. ३.२.५) इति । (#TB)</p>
<p>इषमिति । कल्पः — “अथ दृषदुपले वृषारवेणोच्चैः समाहन्ति इषमा वदोर्जमा वद द्युमद्वदत वयँ संघातं जेष्मेति” इति ।</p>
<p>तत्प्रकारोऽन्यत्र स्पष्टीकृतः – “आग्नीध्रोऽश्मानमादायेषमावदेति दृषदुपले समाहन्ति द्विर्दृषदि सकृदुपलायां त्रिः संचारयन्नवकृत्वः संपादयति” इति ।</p>
<p>हे पाषाण हविःस्वरूपमिदमन्नं तदीयं स्वादुतरं रसं च यजमान आनेष्यतीति देवेभ्यो वद । हे यज्ञायुधानि सर्वाणि यूयं रसाभिव्यक्तिमदिदं हविरिति देवेभ्यो वदत । वयं त्वनेन पाषाणघोषेणाविनीतं वैरिसंघातं जेष्म । (TB 3.2.5 - 11) अनेन मन्त्रेणेष्टप्राप्तिमनिष्टपरिहारं च दर्शयति &ndash; ”इषमा वदोर्जमा वदेत्याह । इषमेवोर्जं यजमाने दधाति । द्युमद्वदत वयँ संघातं जेष्मेत्याह । भ्रातृव्याभिभूत्यै ।” (तै.ब्रा. ३.२.५) इति । उपाख्यानेन भ्रातृव्यभिभूतिं द्रढयति — “मनोः श्रद्धादेवस्य यजमानस्यासुरघ्नी वाक् । यज्ञायुधेषु प्रविष्टाऽऽसीत् । तेऽसुरा यावन्तो यज्ञायुधानामुद्वदतामुपाशृण्वन् । ते पराभवन् । तस्मात्स्वानां मध्येऽवसाय यजेत । यावन्तोऽस्य भ्रातृव्या यज्ञायुधानामुद्वदतामुपशृण्वन्ति । ते पराभवन्ति ।” (तै.ब्रा. ३.२.५) इति । श्रद्धालुत्वेन यागं कुर्वतो मनोः प्रभावादिदं सर्वं संपन्नम् । ततो ज्ञातीनामनुकूलानां प्रतिकूलानां च मध्ये य इमं वृत्तान्तं निश्चित्य श्रद्धालुर्यजेत तस्य भ्रातृव्याः पराभवन्ति । प्रेषमन्त्रमुत्पाद्य विनियोगं तात्पर्यं च दर्शयति — “उच्चैः समाहन्त वा आह विजित्यै । वृङ्‌क्त एषामिन्द्रियं वीर्यम् । श्रेष्ठ एषां भवति ।” (तै.ब्रा. ३.२.५) इति । हे आग्नीध्र त्वदीयहस्तगतेन पाषाणेन दृषदुपलायुग्ममुच्चैस्ताडनीयमिति मन्त्रार्थः । तं मन्त्रमध्वर्युः पठेत् । स च पाषाणध्वनिर्विजयाय भवति । यजमानश्चैषां वैरिणामिन्द्रियं बलं च विनाशयति । स्वयं चैषां ज्ञातीनां मध्ये श्रेष्ठो भवति । (#TB)</p>
<p>वर्षवृद्धमिति । कल्पः – “अवहत्य वितुषान्कृत्वोत्तरतः शूर्पमुपयच्छति वर्षवृद्धमसीति” इति ।</p>
<p>हे शूर्प वर्षवृद्धं वेणुनिष्पन्नतया त्वमपि वर्षवृद्धमसि ।</p>
<p>प्रतीति । कल्पः — “तस्मिन्पुरोडाशीयानुद्वपति प्रति त्वा वर्षवृद्धं वेत्त्विति” इति ।</p>
<p>हे व्रीहिसमूह वर्षवृद्धं त्वां स्वकीयत्वेन शूर्पं प्रतिमन्यताम् । (TB 3.2.5 - 12) मन्त्रद्वये वृद्धशब्देन समृद्धिर्द्योत्यत इत्याह &ndash; “वर्षवृद्धमसि प्रति त्वा वर्षवृद्धं वेत्त्वित्याह । वर्षवृद्धा वा ओषधयः । वर्षवृद्धा इषीकाः समृद्ध्यै ।” (तै.ब्रा. ३.२.५) इति । इषीका वेणवः । (#TB)</p>
<p>परापूतमिति । कल्पः – “अथोदङ्‌पर्यावृत्य परापुनाति परापूतँरक्षः परापूता अरातय इति” इति ।</p>
<p>(TB 3.2.5 - 13) रक्षसोऽत्र प्रसङ्गमुपन्यस्य मन्त्रं व्याचष्टे – “यज्ञँ रक्षाँस्यनुप्रविशन् । तान्यस्ना पशुभ्यो निरवादयन्त । तुषैरोषधीभ्यः । परापूतँ रक्षः परापूता अरातय इत्याह । रक्षसामपहत्यै ।” (तै.ब्रा. ३.२.५) इति । देवाः पशुयागेषु रुधिरं तद्भागत्वेन बहिस्त्यक्त्वा पशुयागेभ्यो रक्षांसि निष्कासितवन्तस्तुषाभागेन चौषध्युपलक्षितेभ्यः । (#TB)</p>
<p>रक्षसामिति । कल्पः “मध्यमे पुरोडाशकपाले तुषानोप्य रक्षसां भागोऽसीप्यधस्तात्कृष्णाजिनस्योपवपत्युत्तरमपरमवान्तरदेशं हस्तेनोपवपतीति बह्वृचब्राह्मणम्” इति ।</p>
<p>(TB 3.2.5 - 14) निष्कासनार्थं भागप्रदानमिति दर्शयति — ‘रक्षसां भागोऽसीत्याह । तुषैरेव रक्षाँसि निरवदयते ।” (तै.ब्रा. ३.२.५) इति । विधत्ते — “अप उपस्पृशति मेध्यत्वाय ।” (तै.ब्रा. ३.२.५) इति । (#TB)</p>
<p>वायुरिति कल्पः- “वायुर्वो विसविनक्त्विति विविच्य” इति ।</p>
<p>हे तण्डुला यो युष्मान्वायुः कणेभ्यः पृथक्करोतु । (TB 3.2.5 - 15) शुद्ध्यापादकत्वेन वा वायावादर इत्याह “वायुर्वो वि विनक्त्वित्याह । पवित्रं वै वायुः । पुनात्येवैनान् ।” (तै.ब्रा. ३.२.५) इति । (#TB)</p>
<p>देव इति । कल्पः – “देवो वः सविता हिरण्यपाणिः प्रतिगृह्णात्विति पात्र्यां तण्डुलान्प्रस्कन्दयित्वा” इति ।</p>
<p>हिरण्यमङ्गुलीयकं पाणौ यस्यासौ हिरण्यपाणिः । (TB 3.2.5 - 16) अन्तरिक्षात्पततां वर्षोपलादीनामिवोच्चस्थानस्थिताच्छूर्पात्पततां तण्डुलानामितस्ततः पाते सत्यप्रतिष्ठितत्वेन हविर्विनाशो मा भूदित्यप्रिप्रत्य सवितुः प्रतिग्रह इत्याह — “अन्तरिक्षादिव वा एते प्रस्कन्दन्ति । ये शूर्पात् । देवो वः सविता हिरण्यपाणिः प्रतिगृह्णात्वित्याह प्रतिष्ठित्यै । हविषोऽवस्कन्दाय ।” (तै.ब्रा. ३.२.५) इति । प्रैषयन्त्रमुत्पादयति — “त्रिष्फलीकर्तवा आह । त्र्यावृद्धि प्रज्ञः । अथो मेध्यत्वाय ॥” (तै.ब्रा. ३.२.५) इति । हे यजमानपत्नि त्वया तण्डुलास्त्रिवारं फलीकर्तव्याः । श्वैत्याच्छादकतुषापनयनं फलीकरणम् । (#TB)</p>
<p>अत्र विनियोगसंग्रहः-</p>
<p>देवो व उत्पुनात्यंशैस्त्रिभिरापोऽनुमन्त्रयेत् । अग्नयेऽग्नी हविः प्रेक्ष्य शुन्धोक्षेद्यागपात्रकम्॥१॥<br>
अव चर्मोत्करे धुत्वा ह्यदित्याश्चर्मसंस्तृतिः । अध्युलूखलमादध्मादग्नेस्तत्र हविः क्षिपेत्॥२॥<br>
अद्रिर्मुसलमादत्त इषं दृषदि वादनम् । वर्षसूर्पमुपोह्यत्र प्रति त्वा हविरावपेत् ॥३॥<br>
परा व्रीहीन्परापूय रक्षसामिति चर्मणः । अधस्तुषं कपालेन क्षिपेद्वायुर्विविच्यते ॥<br>
देवः क्षिपेद्धविः पात्र्यां मन्त्राः सप्तदशेरिताः ॥४॥</p>
<p>अथ मीमांसा ।</p>
<p>(पू. मी. 3.2.3) तृतीयाध्यायस्य द्वितीयपादे चिन्तितम् —<br>
“हविष्कृदेहीति मन्त्रात्त्रिरवघ्नन्समाह्वयेत् । विनियोगोऽवघाते स्यादाह्वाने वाऽवघातके ।<br>
ऐन्द्रीवन्मान्त्रमाह्वानं गौणं हन्तिर्वृथाऽन्यथा । पाठेन प्रापितं त्रित्वं ह्वयतेरुपचारगीः ॥<br>
त्रिरभ्यासो विधातव्यो नित्यप्राप्तेरभावतः । हन्तिना लक्ष्यते कालः प्राप्तोऽसौ ह्वयतिस्तथा ।<br>
विनियोगे वाक्यभेदो लिङ्गादाह्वानशेषता । नैन्द्रीन्यायः श्रुत्यभावाद्बर्हिर्न्यायेन मुख्यगः ॥” इति ॥ (जै. न्या. 3.2.5,6,7,8)</p>
<p>दर्शपूर्णमासयोः श्रूयते — “हविष्कृदेहीति त्रिरवघ्नन्नाह्वयति” इति । देवानामर्थे या हविः संपादयति सा हविष्कृत्, तामेनां संबोध्याध्वर्युरेहीति ब्रूते । तथा चायं मन्त्रो ब्राह्मणेन व्याख्यायते – “हविष्कृदेहीत्याह । य एव देवानाँहविष्कृतः । तान्ह्वयति” इति । तमिमं मन्त्रमुच्चार्याध्वर्युस्त्रिवारमवघातं कुर्वन्नाह्वयतीत्यर्थः । अनेन वाक्येन मन्त्रोऽवघाते विनियुज्यते न त्वाह्वाने । एहीत्येतन्मन्त्रगतं पदमाह्वाने समर्थं न त्ववघात इति चेत् । न । तस्यावघातलक्षकत्वात् । यथा पूर्वोदाहृतायामैन्द्र्यामृचीन्द्रशब्दो गौणस्तद्वदेहीति पदं मन्त्रगतत्वेनावघाते गौणं भविष्यति । अन्यथा मन्त्रब्राह्मणयोराह्वानपरत्वाच्छ्रूयमाणमवघ्नन्निति पदमनर्थकं स्यात् । प्राप्तमवघातमुद्दिश्य तत्र मन्त्रस्य त्रित्वस्य च विधौ वाक्यभेद इति चेत् । न । त्रित्वस्य प्राप्तत्वेनानुवादकत्वात् । कस्यांचिच्छाखायामयं मन्त्रो मन्त्रकाण्डे त्रिवारमभ्यस्याऽऽम्नातः । ह्वयतिपदं त्वेहीतिवदवघातपरतयोपचारेण नेयमिति प्राप्ते ब्रुमः – त्रिरभ्यासस्य नित्यवत्प्राप्तिः पाठमात्रेण न सिध्यति । कस्यांचिच्छाखायां द्विःपाठात्कस्यां चित्सकृत्पाठात् । अतोऽसौ नित्यवद्विधीयते । न चावघ्नन्नित्यस्य वैयर्थ्यं तस्य काललक्षकत्वात् । कालस्यापि विधौ वाक्यभेद इति चेन्न । प्राप्तत्वात् । न ह्यवघाते सहायाह्वानमन्यस्मिन्काले भवति । ततोऽर्थप्राप्तः कालः । आह्वानमपि मन्त्रसामर्थ्यादेव प्राप्तत्वान्न विधेयम् । न ह्येहीति मन्त्रपाठ आह्वानमन्तरेणोपपद्यते । मन्त्रव्याख्यानं चोदाहृतम् । तत्रायं वाक्यार्थः संपन्नः — अवघातकाले यदाह्वानं तस्य त्रिरभ्यासः कर्तव्य इति । अत एव शाखान्तरे विस्पष्टमाह्वानानुवादेनाभ्यासो विधीयते — “त्रिर्ह्वयति । त्रिषत्या हि देवाः” इति । एवं सति मन्त्रस्यापि विनियोगे वाक्यभेदः स्यात् । लिङ्गेन त्वाह्वाने विनियुज्यो नावघाते । न चैन्द्रीन्यायोऽत्र प्रसरति । तृतीयाश्रुत्यभावात् । बर्हिर्देवसदनं दामीत्यत्रोक्तेन तु न्यायेन मुख्य एवाऽऽह्वाने लिङ्गेन मन्त्रविनियोगो न त्ववघातरूपे गौणाह्वाने । तस्मान्नावघातशेषोऽयं मन्त्रः ।</p>
<p>(पू. मी. 12.2.3) द्वादशाध्यायस्य द्वितीयपादे चिन्तितम् —<br>
“सवनीये पुरोडाशे स्यादाहूतिर्हविष्कृतः । न वाऽतिदेशात्स्यान्मैवं पश्वाह्वानात्प्रसक्तितः ॥” इति॥ (जै. न्या. 12.2.3)</p>
<p>सवनीयपुरोडाशस्याऽग्नेयपुरोडाशविकृतित्वात्प्रकृतिवद्विकृतिः कर्तव्येत्यतिदेशेन हविष्कृदाह्वानं तत्र कर्तव्यमिति चेत् मैवम् । न पशो कृतेन हविष्कृदाह्वानेन तत्कालीने पुरोडाशेऽपि प्रसङ्गसिद्धत्वात् । यद्यप्यौषधार्थ हविष्कृदाह्वानं पशौ नास्ति तथाऽप्येषा कृत्वाचिन्ता ।</p>
<p>(पू. मी. 12.2.4) तत्रैवान्यच्चिन्तितम् &ndash;</p>
<p>“अस्त्याहूतिश्चरौ सौम्ये नास्ति वा पशुवाकतः । निवृत्तत्वादस्ति मैवमनिवृत्तेः पुरोत्थितेः” इति॥ (जै. न्या. 12.2.4)</p>
<p>तृतीयसवनीये सौम्यचर्वादयस्तेषु हविष्कृदाह्वानं पुनः कर्तव्यं पशावाहूतायास्तस्याः पशुपाके निवृत्तत्वात्, इति चेत् । मैवम् । प्रकृतौ पत्नीसंयाजेभ्य ऊर्ध्वं हविष्कृतः पत्न्या उत्थानकालत्वेन पशावपि ततः पूर्वँ निवृत्त्यभावात् । तस्मात्तत्कालीनेषु सौम्यचर्वादिषु नास्ति पुनराह्वानम् ।</p>
<p>(पू. मी. 11.1.5) एकादशाध्यायस्य प्रथमपादे चिन्तितम् -</p>
<p>“अवघातः सकृद्भूयो वा सकृद्विधिसिद्धितः । दृष्टा तण्डुलनिष्पत्तिस्तदन्तोऽभ्यस्यतामयम् ॥’ इति॥ (जै. न्या. 11.1.7)</p>
<p>व्रीहीनवन्तीत्यत्र सकृन्मुसलघातमात्रेण विधिप्रयुक्तस्यापूर्वस्य सिद्धेर्नास्त्यावृत्तिरिति चेत् । मैवम् । तण्डुलनिष्पत्तेर्दृष्टप्रयोजनत्वेन तत्पर्यन्तस्याभ्यासस्याश्रुतस्यापि कल्पनीयत्वात् । एवं तण्डुलपेषणादावपि द्रष्टव्यम् ।</p>
<p>(पू. मी. 11.1.6) तत्रैवान्यच्चिन्तितम् ।</p>
<p>‘सर्वौषधावघातः किमावर्त्यः सकृदेव वा । आवृत्तिः पूर्ववन्मैवं दृष्टार्थस्यात्र वर्जनात् ॥’ इति॥ (जै. न्या. 11.1.8)</p>
<p>अग्निचयने श्रूयते &mdash; ‘ओदुम्बरमुलूखलँ सर्वौषधस्य पूरयित्वाऽवहन्त्यथैनदुपदधाति’ इति । अत्रादृष्टमात्रप्रयोजनत्वात्सकृदेवावघातः ।</p>
<p>(पू. मी. 11.4.13) एकादशाध्ययस्य चतुर्थपादे चिन्तितम्</p>
<p>‘अवघातार्थमन्त्रः किमसकृत्सकृदेव वा । प्रहारभेदादावृत्तिः कर्मैक्येन(ण) सकृद्भवेत् ॥’ इति । (जै. न्या. 11.4.19)</p>
<p>अव रक्षो दिवः सपत्नं वध्यासमित्यवहन्तीत्यवघाते विहितो मन्त्र आवर्तनीयः । कुतः । अवघातस्य प्रहाररूपत्वात् । प्रहाराणां च भिन्नत्वात्, इति प्राप्ते ब्रूमः — तण्डुलनिष्पित्तिपर्यन्तत्वेनाऽऽक्षिप्तप्रहाराभ्यासयुक्तस्यावघातस्यैकत्वात्तत्र विनियुक्तस्यावघातोपक्रमे सकृदेव पाठः ।<br>
(पू. मी. 11.4.14) तत्रैवान्यच्चिन्तितम् ।</p>
<p>‘नानाबीजेषु तन्मन्त्रः सकृद्‌भूयोऽथवा सकृत् । चिकीर्षैक्यात्प्रयोगाणां भिन्नत्वादसकृद्भवेत् ॥’ इति॥ (जै. न्या. 11.4.20)</p>
<p>राजसूये नानाबीजेष्टिसमुदाये श्रुयते - ‘अग्नये गृहपतये पुरोडाशमष्टाकपालं निर्वपति कृष्णानां व्रीहीणाँ सोमाय वनस्पतये श्यामाकं चरुम्’ इत्यादि । तत्र सोऽवघातमन्त्रः सकृदेव वक्तव्यः । कुतः । सर्वावघातविषयायामेकस्यां चिकीर्षायां प्रवृत्तत्वात्, इति प्राप्ते ब्रूमः — समन्त्रोऽवघातश्चोदकातिदेशेन बीजेषु युज्यते । तत्तद्वीजेषु तण्डुलनिष्पत्तौ स कृतार्थः संपन्नः । पुनर्बीजान्तरे तण्डुलनिष्पत्तये समन्त्रस्यावघातस्य प्रयोक्तव्यत्वादसकृन्मन्त्रपाठः ।</p>
<p>(पू. मी. 10.1.1) दशमाध्यायस्य प्रथमपादे चिन्तितम् —<br>
“अवघातः कृष्णलानामस्ति नो वाऽस्ति पाकवत् । प्रत्यक्षोक्त्या चरेत्पाकमवघाते तु नास्ति सा ॥’ इति॥ (जै. न्या. 10.1.4)</p>
<p>विकृतिरूपाणां काम्येष्टीनां काण्डे पठ्यते — ‘प्राजापत्यं घृते चरुं निर्वपेच्छतकृष्णलमायुष्कामः’ इति । कृष्णलशब्दः सुवर्णशकलवाची । प्रकृतौ व्रीहीनवहन्तीति पुरोडाशहेतूनां व्रीहीणामवघातो विहितः । सोऽत्र चरुहेतूनां कृष्णलानां चोदकवशादस्ति नो वेति संशयः । अस्तीति पूर्वपक्षप्रतिज्ञा । वितुषीकरणं तत्कृतचरूपकारः । लुप्तेऽप्युपकारे तत्सत्तायां पाकवदिति निदर्शनम् । लुप्तेऽपि विक्लेदनोपकारे पाकः प्रतिवादिनोऽभिमतः । तद्वदवघातोऽप्यस्तु । घृते श्रपयतीति प्रत्यक्षोक्त्या पाकोऽभ्युपगतः । अवघाते तु सोक्तिर्नास्तीति वैषम्यादवघातो नास्ति ।</p>
<p>(पू. मी. 9.1.1) नवामाध्यायस्य प्रथमपादे चिन्तितम् —</p>
<p>‘अवघाते व्रीहिरूपविवक्षोत न वा श्रुतेः । आद्यः साधनतामात्रमवर्ज्यत्वाद्विवक्ष्यते ॥’ इति॥ (जै. न्या. 9.1.3)</p>
<p>व्रीहीनवहन्तीत्यत्र व्रीहीणां स्वरूपं श्रूयमाणत्वाद्विवक्षितम् । तथा सति नैवारश्चरुर्भवतीत्यत्र नीवाराणामव्रीहित्वादवघातो नास्तीत्यूहो नाऽऽरभ्येत । प्राकृतानामवघातविषयाणां व्रीहीणां परित्यागेन व्रीहिस्थानेऽवघातविषयत्वेन नीवाराणां प्रयोग ऊहः । यदा व्रीहिष्वेव नियतोऽवघातो व्रीहिनिवृत्तौ निवर्तते तदा कुत ऊहावसर इति प्राप्ते ब्रूमः — व्रीहिस्वरूपविवक्षायामपि व्रीहिगतोऽपूर्वसाधनत्वाकारो न वर्जयितुं शक्यः । अन्यथाऽवघातवैय्यर्थापत्तेः । ततोऽपूर्वसाधनत्वाकारोऽवश्यं विवक्षितव्यः । तत्र व्रीहिरूपस्यापि विवक्षायां गौरवं स्यात् । तदविवक्षायां तु नीवाराणामपि विहितत्वेनापूर्वसाधनत्वाकारसद्भावादवघातविषयत्वेनोहः सिध्यति ।</p>
<p>(पू. मी. 9.1.2) तत्रैवान्यच्चिन्तितम् —</p>
<p>‘मुसलाद्युक्षणं हन्त्यै स्यादपूर्वाय वोक्तितः । आद्यः प्रकरणादन्त्यो व्यर्थं तत्स्यादिहान्यथा ॥’ इति॥ (जै. न्या. 9.1.5)</p>
<p>‘प्रोक्षिताभ्यामुलूखलमुसलाभ्यामवहन्ति’ इति श्रूयते । तत्र प्रोक्षणमुलूखलमुसलद्रव्यद्वाराऽवघातार्थम् । कुतः । वाक्येन तच्छेषत्वप्रतीतेरिति चेत् । मैवम् । प्रकरणेनापूर्वशेषत्वावगमात् । न च वाक्यं प्रकरणाद्बलीय इति वाच्यम् । अपूर्वशेषत्वाभावे वैयर्थ्यप्रसङ्गात् । पूर्वपक्षे यत्रावघातस्तत्रैव प्रोक्षणम् । तथा सति नैर्ऋतचरौ कृष्णानां व्रीहीणां नखनिर्भिन्नमिति श्रुतेषु नखेषु प्रोक्षणं नोह्यते । सिद्धान्ते त्वपूर्वस्य प्रयोजकत्वादस्ति तत्रोहः । तदेवमवघातसंबद्धा विचारा उदाहृताः ।</p>
<p>अथ व्याकरणम् —</p>
<p>देवो व इत्यादिषु स्वरो गतः । अच्छिद्रेणेत्वत्र बहुव्रीहिपक्षे ‘नञ्सुभ्याम्’ (पा.सू. ६-२-१७२) इत्युत्तरपदान्तोदात्तः प्राप्नोति । ततस्तत्पुरुष एव कर्तव्यः । छिद्रं छेदनोपेतं न भवतीत्यच्छिद्रं तत्राव्ययपूर्वपदप्रकृतिस्वरत्वम् । पवित्रशब्दे प्रत्ययस्वरः । वसुसूर्यशब्दौ वृषादी । आप इत्यत्र वाक्यादित्वात् नाऽऽमन्त्रितनिघातः । देवीरित्यादीनां सोऽस्ति । यज्ञपतिमित्यत्र ‘पत्यावैश्वर्ये’ (पा.सू. ६-२-१८) इति पूर्वपदप्रकृतिस्वरः । वृत्रस्तूर्यते हिंस्यतेऽस्मिन्निति वृत्रतूर्यं युद्धम् । तूरीधातोः स्वार्थण्यन्तस्याजन्तत्वेन ‘अचो यत्’ (पा.सू. ३-१-९७) इति यत्प्रत्यये सति प्रत्ययस्वरं बाधित्वा ‘तित्स्वरितम्’ (पा.सू. ६-१ -८५)) इति स्वरिते प्राप्ते तदपवादः ‘यतोऽनावः’ (पा.सू. ६-१-२१३) नौशब्दव्यतिरिक्तस्य यत्प्रत्ययान्तस्वाऽऽदिरुदात्तो भवति । ततो वृत्रेत्युपपदसद्भावात्समासान्तोदात्तत्वं बाधित्वा ‘गतिकारकोपपदात्कृत्’ (पा.सू. ६-२-१३९) इत्युत्तरपदप्रकृतिस्वरत्वम् । प्रोक्षिता इत्यत्र गतिरनन्तरः’ (पा.सू. ६-२-४९) इति पूर्वपदप्रकृतित्वरत्वम् अवधूतमित्यत्रापि तद्वत् । अधिषवणमित्यत्र सवनशब्दस्य ल्युट्‌प्रत्ययान्तत्वेन ‘लिति’ [पा. ६-१-१९३] इति प्रत्ययात्पूर्वपदस्योदात्तत्वे सति समासे कृदुत्तरपदप्रकृतिस्वरत्वम् । वानस्पत्यमित्यत्र वनस्पतेर्विकार इत्यस्मिन्नर्थे विहितस्तद्धितप्रत्यय उदात्तः । वाच इत्यत्र ‘सावेकाचः’ [पा. ६-१-१६८] इति विभक्तिरूदात्ता । अधिषवणवद्विसर्जनम् । देववीतय इत्यत्र दासीभारादित्वात् ‘दासीभाराणां च’ [पा. ६-२-४२] इति सूत्रांशेन पूर्वपदप्रकृतिस्वरे सति समासस्वरो बाध्यते । सुशमीत्यत्रोत्तरपदस्य प्रत्ययस्वरेणान्तोदात्तत्वात्कृदुत्तरपदत्वेनापि तथैव प्राप्तौ ‘परादिश्छन्दसि बहुलम् । [पा. ६-२-१९९] इत्युत्तरपदाद्युदात्तत्त्वम् । द्युमदित्यत्र मतुपः पित्त्वादनुदात्तत्वे प्राप्ते तदपवादः ‘ह्रस्वनुड्भ्यां मतुप्’ [पा. ६-१-१७६] ह्रस्वान्तादन्तोदात्तान्नुडागमाच्चोत्तरो मतुबुदात्तः स्यात् । अवधूतवत्परापूतम् । हिरण्यपाणिरित्यत्र बहुव्रीहित्वात्पूर्वपदस्वरः । हिरण्यशब्दश्चाद्युदात्तेषु निपातितः ।</p>
<p>इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीय तैत्तरीयसंहिताभाष्ये प्रथमकाण्डे प्रथमप्रपाठके<br>
पञ्चमोऽनुवाकः ॥५॥</p>
<p>(अथ प्रथमाष्टके प्रथमप्रपाठके षष्ठोऽनुवाकः) ।</p>
<p>पञ्चमेऽनुवाके व्रीह्यवघात उक्तः । अवहतानां च तण्डुलानां पेषणात्पूर्वं कपालोपधानस्य निष्प्रयोजनत्वेन तदुपधानात्पूर्वं षष्ठे पेषणमभिधीयते ।</p>
<p>अवधूतमिति । कल्पः — “अथ प्रोक्षितेषु त्रिष्फलीकृतेषु तथैव कृष्णाजिनमवधूनोत्वूर्ध्वग्रीवमुदङ्ङा(गा)वृत्यावधूत रक्षोऽवधूता अरातय इति त्रिरथैनत्पुरस्तात्प्रतीचीनग्रीवमुत्तरलोमोपस्तृणात्यदित्यास्त्वगसि प्रति त्वा पृथिवी वेत्त्विति” इति ।</p>
<p>(TB - 3.2.6 - 1) पूर्ववद्व्याचष्टे — “अवधूत रक्षोऽवधूता अरातय इत्याह । रक्षसामपहत्यै । अदित्यास्त्वगसीत्याह। इयं वा अदितिः । अस्या एवैनत्त्वचं कऱोति । प्रति त्वा पृथिवी वेत्त्वित्याह प्रतिष्ठित्यै । पुरस्तात्प्रतीचीनग्रीवमुत्तरलोमोपस्तृणाति मेध्यत्वाय । तस्मात्पुरस्तात्प्रत्यञ्चः पशवो मेधमुपतिष्ठन्ते । तस्मात्प्रजा मृगंग्राहुकाः । यज्ञो देवेभ्यो निलायत । कृष्णो रूपं कृत्वा । यत्कृष्णाजिने हविरधिपिनष्टि । यज्ञादेव तद्यज्ञं प्रयुङ्क्ते । हविषोऽस्कन्दाय ।” (तै.ब्रा. ३.२.६) इति । अवघातस्येवात्र पेषणस्य विशिष्टविधिः। (#TB)</p>
<p>दिव इति । कल्पः — “तस्मिन्नुदीचीनकुम्बा शम्यां निदधाति दिवः स्कम्भनिरसि प्रति त्वाऽदित्यास्त्वग्वेत्त्विति” इति ।</p>
<p>गदया समानाकारो व्यामार्धपरिमितः काष्ठविशेषः शम्या । तां कृष्णाजिनस्योपर्युदीचीनशिरस्कां निदध्यात् । सा च पेषणहेतोर्दृषदः पश्चाद्भागधारणेन तद्भागस्यौन्नत्यं करोति । हे शम्ये त्वं द्युलोकस्य धारयित्र्यसि । तस्मात्कृष्णाजिनरूपाया भूमेस्त्वगियं त्वामभिमन्यताम् । (TB - 3.2.6 - 2) शम्याया द्युलोकाधारत्वमुपपादयति — “द्यावापृथिवी सहाऽऽस्ताम् । ते शम्यामात्रमेकमहर्व्यैता शम्यामात्रमेकमहः । दिवः स्कम्भनिरसि प्रति त्वाऽदित्यास्त्वग्वेत्त्वित्याह । द्यावापृथिव्योर्वीत्यै ।” (तै.ब्रा. ३.२.६) इति। प्रजापतिना सृष्टे द्यावापृथिव्यौ पूर्वं जतुकाष्ठवत्परस्परं संश्लिष्टे अभूताम् । ते पश्चादेकस्मिन्दिने शम्याप्रमाणेन परस्परं वियुक्ते अभूताम् । प्रतिदिनं तथेति विवक्षया वीप्सोक्ता । तयोः पुनः संश्लेषे यागस्यावकाशो न स्यात् । ततो विश्लेषार्था दिवः स्कम्भनिरित्युच्यते । (#TB)</p>
<p>धिषणेति – कल्पः – “तस्यां प्राचीं दृषदमध्यूहति धिषणाऽसि पर्वत्या प्रति त्वा दिवः स्कम्भनिर्वेत्त्विति” इति ।</p>
<p>हे पेषणसाधनभूते दृषद्रूपे त्वं पेष्टुमभिज्ञतया धिषणाऽसि दृढतया पर्वतावस्थानमर्हसि । तादृशीं त्वां द्युलोकधारिका शम्याऽभिमन्यताम् । (TB - 3.2.6 - 3) सेयं दृषद् दृढतया लोकद्वयधारणाय कल्पत इत्याह — “धिषणाऽसि पर्वत्या प्रति त्वा दिवः स्कम्भनिर्वेत्त्वित्याह । द्यावापृथिव्योर्विधृत्यै ।” (तै.ब्रा. ३.२.६) इति । (#TB)</p>
<p>धिषणेति । कल्पः — “दृषद्युपलमध्यूहति धिषणाऽसि पार्वतेयी प्रति त्वा पर्वतिर्वेत्त्विति” इति ।</p>
<p>पूर्ववत् । पर्वतिः पर्वतसंबन्धिनी दृषत् । (TB - 3.2.6 - 4) तथैव व्याचष्टे — “धिषणाऽसि पार्वतेयी प्रति त्वा पर्वतिर्वेत्त्वित्याह । द्यावापृथिव्योर्धृत्यै ।” (तै.ब्रा. ३.२.६) इति । (#TB)</p>
<p>देवस्येति । बौधायनः — “तस्यां पुरोडाशीयानुद्वपति देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यामग्नये जुष्टमधिवपाम्यग्नीषोमाभ्याममुष्मा अमुष्मा इति यथादेवतमधिवपति धान्यमसि धिनुहि देवानिति” इति ।</p>
<p>आपस्तम्बस्तु धान्यमसीत्यनेन सहैकमन्त्रतामाश्रित्याऽऽह — “देवस्य त्वेत्यनुद्रुत्याग्नये जुष्टमधिवपामीति यथादेवतं दृषदि तण्डुलानधिवपति त्रिर्यजुषा तूष्णीं चतुर्थम्” इति ।</p>
<p>(TB - 3.2.6 - 5) अत्र वाक्यपूरणायाग्नय इत्यादिकमध्याहृतमतो यथाम्नातमेवानूद्य व्याचष्टे — “देवस्य त्वा सवितुः प्रसव इत्याह प्रसूत्यै । अश्विनोर्बाहुभ्यामित्याह । अश्विनौ हि देवानामध्वर्यू आस्ताम् । पूष्णो हस्ताभ्यामित्याह यत्यै । अधिवपामीत्याह । यथादेवतमेवैनानधिवपति ।” (तै.ब्रा. ३.२.६) इति । देवान्प्रीणयेति यदुक्तं तस्य नास्त्यनुपपत्तिः, आहुतीरूपस्य धान्यस्याल्पत्वेऽपि मन्त्रसामर्थ्येन तदभिवृद्धेरित्याह – “धान्यमसि धिनुहि देवानित्याह । एतस्य यजुषो वीर्येण । यावदेका देवता कामयते यावदेका । तावदाहुतिः प्रथते । न हि तदस्ति । यत्तावदेव स्यात् । यावज्जुहोति ।” (तै.ब्रा. ३.२.६) इति । वीप्सा सर्वत्रानुगमार्था । यदि द्रव्यं यावज्जुहोति तावदेव देवान्प्राप्नुयात्, तदा कथमिदमल्पं देवान्प्रीणयेदित्याशङ्क्येत, न तु तावदेवेति नियमोऽस्ति । किंतु यावत्काम्यते । तावत्प्रवर्धते । ततः संभवत्येव प्रीणनम् । (#TB)</p>
<p>प्राणायेति । बौधायनः — “पिषति प्राणाय त्वाऽपानाय त्वा व्यानाय त्वेति” इति ।</p>
<p>आपस्तम्बः — “प्राणय त्वेति प्राचीमुपलां प्रोहत्यपानाय त्वेति प्रतीचीं व्यानाय त्वेति मध्यदेशे व्यवधारयति प्राणाय त्वाऽपानाय त्वा व्यानाय त्वेति संततं पिनष्टि” इति।</p>
<p>उच्छ्वासनिःश्वासतत्संधिगता वृत्तयः प्राणापानव्यानाः “अथ यः प्राणापानयोः संधिः स व्यान” (छा. उ. 1.3.3) इति श्रुत्यन्तरात् । हे हविः, वृत्तित्रयं यजमाने चिरं स्थापयितुं त्वां पिनष्मि । (TB - 3.2.6 - 6) एतदेव दर्शयति – “प्राणाय त्वाऽपानाय त्वेत्याह । प्राणानेव यजमाने दधाति ।” (तै.ब्रा. ३.२.६) इति । (#TB)</p>
<p>दीर्घामिति । बौधायनः — “अथ बाहू अन्ववेक्षते दीर्घामनु प्रसितिमायुषे धामिति” इति ।</p>
<p>आपस्तम्बः — प्राचीमन्ततोऽनुप्रोह्य” इति ।</p>
<p>प्रसितिः प्रबन्धः कर्मसंतानः । यजमानस्याऽऽयुरभिवृद्ध्यर्थमिमामविच्छिन्नकर्मसंततिहेतुरूपामुपलां धारितवानस्मि । (TB - 3.2.6 - 7) तदेतदाह — दीर्घामनु प्रसितिमायुषे धामित्याह । आयुरेवास्मिन्दधाति ।” (तै.ब्रा. ३.२.६) इति । (#TB)</p>
<p>देव इति । कल्पः - “देवो वः सविता हिरण्यपाणिः प्रति गृह्णात्विति कृष्णाजिने पिष्टानि प्रस्कन्दयति” इति ।</p>
<p>(TB - 3.2.6 - 8) पूर्ववद्व्याचष्टे — “अन्तरिक्षादिव वा एतानि प्रस्कन्दन्ति । यानि दृषदः । देवो वः सविता हिरण्यपाणिः प्रति गृह्णात्वित्याह प्रतिष्ठित्यै । हविषोऽस्कन्दाय ।” (तै.ब्रा. ३.२.६) इति । पत्नीं दासीं वा प्रति प्रैषमन्त्रमुत्पाद्य व्याचष्टे — “असंवपन्ती पिषाणूनि कुरुतादित्याह मेध्यत्वाय ॥” (तै.ब्रा. ३.२.६) इति । तथा च सूत्रितम् — असंवपन्ती पिषाणूनि कुरुतादिति संप्रेष्यति दासी पिनष्टि पत्नी वाऽपि वा पत्न्यवहन्ति शूद्रा पिनष्टि” इति । हे दासि तण्डुलेष्वन्यद्रव्यं किमप्यप्रवेशयन्ती पेषणं कुरु । तानि च पिष्टानि सूक्ष्माणि कुरु । तमिमं प्रैषमध्वर्युः पठेत् । पिष्टस्य सूक्ष्मत्वे पुरोडाशद्वारा यज्ञयोग्यता भवति । (#TB)</p>
<p>अथ विनियोगसंग्रहः -</p>
<p>“अवेति पूर्ववत्तत्र शम्यां स्थापयते दिवः । धिषणा द्वे तथाऽश्मानौ देवेत्यधिवपेद्धविः ॥१॥<br>
प्राणायेति विधिः पिष्ट्वा दीर्घेत्यन्त उपोहति । देवोऽजिने स्कन्दयेत प्रोक्ता एकादश त्विह ॥२॥ इति।</p>
<p>अथ मीमांसा ।</p>
<p>यद्यप्यत्र विशेषाकारेण विचारा बहवो नोपलभ्यन्ते तथाऽपि सामान्यविचाराः पूर्वोक्ता अनुसंधेयाः । इषे त्वेत्यत्र वाक्यपूर्तये यथाऽध्याहारस्तथैवाधिवपामीत्यत्राप्यग्नये जुष्टमित्यादिकमध्याहर्तव्यम् । अध्याहृतस्य चानाम्नातत्वेनामन्त्रत्वादूहादिष्विव स्वराद्यपराधो नास्ति । (पू. मी. 9.1.13) किंच नवमाध्यायस्य प्रथमपादे चिन्तितम् —</p>
<p>“नोह्य ऊह्योऽथवा धान्यशब्दो नासङ्गतोक्तितः । ऊह्यो लक्षणयाऽर्थस्य गोपानस्येव संगतेः” इति ॥ (जै. न्या. 9.1.19)</p>
<p>दृषदि पेषणाय तण्डुलावापेऽयं मन्त्रो विहितः — धान्यमसि धिनुहि देवानिति । सोऽयं धान्यशब्दोऽसमवेतार्थं ब्रूते निस्तुषाणां तण्डुलानां धान्यशब्दार्थत्वाभावात् । तदयं सवित्रादिशब्दवन्नोहनीय इति चेत् । मैवम् । लक्षणावृत्त्या धान्यशब्दस्य तण्डुलरूपेऽर्थे समवेतत्वात् । यथा गावः पीयन्त इत्यत्र मुख्यवृत्त्यभावेऽपि नासमवेतार्थत्वं लोका वर्णयन्ति किंतु पयो लक्षयित्वाऽर्थं समवेतमेव प्रतीयन्ति तद्वत् । तस्माच्छाक्यानामयने षट्‌त्रिंशत्संवत्सरे धान्यशब्द ऊहनीयः । तत्र ह्येवमाम्नायते - संस्थितेऽहनि गृहपतिर्मृगयां याति, स तत्र यान्मृगान्हन्ति, तेषां तरसा सवनीयाः पुरोडाशा भवन्तीति । तत्र दृषदि पेषणाय मांसमावपन्मांसमसि धिनुहि देवानित्येवं मन्त्रमूहेत् । न च धान्यशब्दवल्लक्षको मृगशब्द ऊहे प्रयोक्तव्य इति वाच्यं, लक्षणावृत्तेः प्रकृतावार्थिकत्वेनातिदेशानर्हत्वात् । तस्मान्मांसमित्येव धान्यशब्दस्योहः ।</p>
<p>अथ व्याकरणम् —</p>
<p>अवधूतमित्यादयो गताः । पर्वत्येत्यस्य पर्वतमर्हतीत्यस्मिन्नर्थे छन्दोविषये तकाररहितस्य यप्रत्ययस्य विधानात्प्रत्ययस्वरः । पार्वतेयीत्यत्र ङीषुदात्तः । पर्वतिरित्यत्र तदर्हतीत्यस्मिन्नर्थे छान्दस इकारप्रत्ययोऽप्युदात्तः । धान्यशब्दस्य “तिल्यशिक्यमर्त्यकाश्मर्यधान्यकन्याराजन्यमनुष्याणाम्(अन्तः)“ इत्यन्तस्वरितत्वम् । धिनुहीत्यत्र “सेर्ह्यपिच्च” [पा. ३-४-८७] इति सिपः स्थान आदिष्टस्य हिशब्दस्य पित्त्वनिषेधात्प्रत्ययस्वरः । यद्यपि विकरणप्रत्ययस्योकारस्य स्वरः सतिशिष्टस्तथाऽपि व्यत्ययो द्रष्टव्यः । प्रसितिमित्यत्र कृदुत्तरपदप्रकृतिस्वरे प्राप्ते तदपवादः “तादौ च निति कृत्यतौ” [पा. ६-२-५०] तुप्रत्ययव्यतिरिक्ते तकारादौ निति कृति प्रत्यये परतः पूर्वपदं प्रकृतिस्वरं भवति ।</p>
<p>इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीय तैत्तिरीयसंहिताभाष्ये प्रथमकाण्डे प्रथमप्रपाठके षष्ठोऽनुवाकः ॥६॥</p>
<p>(अथ प्रथमाष्टके प्रथमप्रपाठके सप्तमोऽनुवाकः) ।</p>
<p>षष्ठानुवाके पेषणमुक्तम् । यद्यप्यनन्तरं पुरोडाशो निष्पादनीयस्तथाऽऽप्यतप्तेषु कपालेषु पुरोडाशस्य श्रपयितुमशक्यत्वात्सप्तमे कपालोपधानमभिधीयते ।</p>
<p>धृष्टिरिति । कल्पः — “धृष्टिरसि ब्रह्म यच्छेत्युपवेषमादाय” इति ।</p>
<p>पलाशशाखामूले छिन्नः प्रादेशपरिमित उपवेषः । हे उपवेष त्वमङ्गाराणां धर्षणे समर्थोऽसि । अतो ब्रह्मशब्दोदितं पुरोडाशरूपं देवान्नं प्रयच्छ । (TB - 3.2.7 - 1) धृष्टिशब्दो धैर्यद्योतनायेत्याह — “धृष्टिरसि ब्रह्म यच्छेत्याह धृत्यै ।” (तै.ब्रा. ३.२.७) इति । (#TB)</p>
<p>अपाग्न इति । कल्पः – अपाग्नेऽग्रिमामादं जहीति गार्हपत्यादाहवनीयाद्वा प्रत्यञ्चावङ्गारौ निर्वर्त्य निष्क्रव्यादँ सेधेति तयोरन्यतरमुत्तरमपरमवान्तरदेशं वा निरस्याऽऽदेवयजं वहेति दक्षिणमवस्थाप्य” इति ।</p>
<p>हे गार्हपत्याग्ने योऽग्निः शास्त्रीयं पाकमन्तरेणाऽऽमं द्रव्यमत्ति न तु पाकार्थस्थापितस्य पाकं करोति तमपनय मारय । यश्च लौकिकं मांसमत्ति तमपि निषेधय । यस्तु देवान्यजति तमावह । (TB - 3.2.7 - 2) यथोक्तस्याग्न्यानयनस्य कपालोपधानार्थतां दर्शयन्प्रशंसति — “अपाग्नेऽग्निमामादं जहि निष्क्रव्यादँ सेधाऽऽदेवयजं वहेत्याह । य एवाऽऽमात्क्रव्यात् । तमपहत्य । मेध्येऽग्नौ कपालमुपदधाति ।” (तै.ब्रा. ३.२.७) इति । (#TB)</p>
<p>निर्दग्धमिति । निर्दग्धँ रक्षो निर्दग्धा अरातयो ध्रुवमसि पृथिवीं दृँहाऽऽयुर्दृँह प्रजां दृँह सजातानस्मै यजमानाय पर्यूहेत्येतयोर्मन्त्रयोरर्थक्रमेण विनियोगः कल्पे दर्शितः - “ध्रुवमसीति तस्मिन्मध्यमं पुरोडाशकपालमुपदधाति निर्दग्धँ रक्षो निर्दग्धा अरातय इति कपालेऽङ्गारमत्याधाय” इति ।</p>
<p>हे कपाल त्वं दृढमस्यतः पृथिव्यादीन्दृढीकुरु । अस्य यजमानस्य ज्ञातीन्परितः सेवकान्कुरु । अस्मिन्कपालेऽवस्थितं रक्षो निःशेषेण दग्धम् । (TB - 3.2.7 - 3) आम्नानक्रमेण निर्दग्धमन्त्रमादौ व्याचष्टे – “निर्दग्धँ रक्षो निर्दग्धा अरातय इत्याह । रक्षाँस्येव निर्दहति ।” (तै.ब्रा. ३.२.७) इति । कपालानामुपधानं विधत्ते – “अग्निवत्युपदधाति । अस्मिन्नेव लोके ज्योतिर्धत्ते ।” (तै.ब्रा. ३.२.७) इति ।<br>
यागोक्ताङ्गारयुक्ते प्रदेशे कपालमुपदध्यात् । कपालोपर्यन्यस्याङ्गारस्य स्थापनं विधत्ते – “अङ्गारमधिवर्तयति । अन्तरिक्ष एव ज्योतिर्धत्ते ।” (तै.ब्रा. ३.२.७) इति । कपालस्याध ऊर्ध्वं च स्थिताभ्यामङ्गाराभ्यां लोकद्वयस्य ज्योतिष्मत्त्वे ततोऽप्यूर्ध्वमङ्गारस्य स्थापनासंभवाद्दिवो ज्योतिर्न स्यादिति न शङ्‌कनीयमित्याह — ‘आदित्यमेवामुष्मिल्ँ लोके ज्योतिर्धत्ते ।’ (तै.ब्रा. ३.२.७) इति । एतद्‌वृत्तान्तज्ञानं प्रशंसति — ‘ज्योतिष्मन्तोऽस्मा इमे लोका भवन्ति । य एवं वेद ।’ (तै.ब्रा. ३.२.७) इति । (#TB)<br>
धर्त्रमिति । बौधायनः — ‘अथ पूर्वार्ध्यमुपदधाति धर्त्रमस्यन्तररिक्षं दृँह प्राणं दृँहापानं दृँह सजातानस्मै यजमानाय पर्यूहेत्यथ परार्ध्यमुपदधाति धरुणमसि दिवं दृँह चुक्षुर्दृँह श्रोत्रं दृँह सजातानस्मै यजमानाय पर्यूहेत्यथ दक्षिणार्ध्यमुपदधाति धर्मासि दृशो दृँह योनिं दृँह प्रजां दृँह सजातानस्मै यजमानाय पर्यूहेत्यथ पूर्वार्ध्यमुपदधाति चितः स्थ प्रजामस्मै रयिमस्मै सजातानस्मै यजमानाय पर्यूहेति’ इति ।</p>
<p>आपस्तम्बः - ‘धर्त्रमसीति पूर्वं द्वितीय सस्पृष्टं धरुणमसीति पूर्वं तृतीयमिति धर्मासीति सप्तमं चितः स्थेत्यष्टमम्’ इति ।</p>
<p>तत्र धर्त्रधर्मधरुणशब्दा धारकत्वं ब्रुवन्तो दृढत्वं लक्ष्यन्ति । हेऽष्टमकपाल, त्वमुपचितरूपोऽसि । ततो यजमानस्य प्रजादिकं परितः संपादय । प्रजादेः प्रत्येकमुपचयविवक्षया पृथग्वाक्यत्वं द्योतयितुमस्मा इति पदस्याऽऽवृत्तिः । चितः स्थेति बहुवचनमादरार्थम् । (TB - 3.2.7 - 4) क्रमेण मन्त्रान्व्याचष्टे — ‘ध्रुवमसि पृथिवीं दृँहेत्याह । पृथिवीमेवैतेन दृँहति । धर्त्रमस्यन्तरिक्षं दृँहेत्याह । अन्तरिक्षमेवैतेन दृँहति । धरुणमसि दिवं दृँहेत्याह । दिवमेवैतेन दृँहति । धर्मासि दिशो दृँहेत्याह । दिश एवैतेन दृँहति ।’ (तै.ब्रा. ३.२.७) इति । उपसंहरति — ‘इमानेवैतैर्लोकान्दृँहति ।’ (तै.ब्रा. ३.२.७) इति । एतद्वेदनं प्रशंसति — ‘दृँहन्तेऽस्मा इमे लोकाः प्रजया पशुभिः । य एवं वेद ।’ (तै.ब्रा. ३.२.७) इति । सर्वत्र विधेयार्थं केनापि प्रकारेण स्तुत्वा श्रद्धोत्पादनीयेति व्युत्पादयितुं कपालोपधानं बहुधा स्तौति । तत्रायमेकः प्रकारः — ‘त्रीण्यग्रे कपालान्युपदधाति । त्रय इमे लोकाः । एषां लोकानामाप्त्यै ।’ (तै.ब्रा. ३.२.७) इति । मध्यमपूर्वापरकपालगतं त्रित्वमपि प्रशस्तम् । अथापरः प्रकारः — ‘एकमग्रे कपालमुपदधाति । एकं वा अग्रे कपालं पुरुषस्य संभवति । अथ द्वे । अथ त्रीणि । अथ चत्वारि । अथाष्टौ । तस्मादष्टाकपालं पुरषस्य शिरः ।’ (तै.ब्रा. ३.२.७) इति । प्रथमं ध्रुवमसीत्येकं कपालमुपधीयते । ततो धर्त्रमसीत्यनेन सह द्वे । धरुणमसीत्यनेन सह त्रीणि । धर्मासीत्यनेन सह चत्वारि । ततः केषांचिन्मते चितः स्थेत्यनेनैवोपरितनानि चत्वारीत्यष्टौ भवन्ति । पुरुषस्यापि गर्भे प्रथमं शिरोरूपमखण्डं कपालमुत्पद्यते । पश्चात्क्रमेण रेखाभिरष्टधा भिद्यते । कपालेषु संख्यां स्तुत्वा तदुपधानं स्तौति — ‘यदेवं कपालान्युपदधाति । यज्ञो वै प्रजापतिः । यज्ञमेव प्रजापति सँस्करोति । आत्मानमेव तत्सँस्करोति । तँ सँस्कृतमात्मानम् । अमुष्मिल्लोँकेऽनुपरैति ।’ (तै.ब्रा. ३.२.७) इति । उपधानेन कपालेषु संस्कृतेषु तद्द्वारा तत्साध्यो यागः संस्क्रियते । यज्ञद्वारा तत्स्रष्टुः प्रजापतेः संस्कारः । तेन कपालयज्ञप्रजापति संस्कारेण तेषां संस्कृतत्वाद्यजमानः स्वयं संस्कृतो भवति । तं च संस्कृतं स्वर्गे लोके गच्छन्तमनु फलदानाय यज्ञः प्रजापतिरूपधारि कश्चिद्देवो गच्छति । अपरः प्रकारः — ‘यदष्टावुपदधाति । गायत्रिया तत्संमितम् । यन्नव । त्रिवृता तत् । यद्दश । विराजा तत् । यदेकादश । त्रिष्टुभा तत् । यद्द्वादश । जगत्या तत् । छन्दःसंमितानि स उपदधत्कपालानि । इमाल्लोँकाननुपर्वं दिशो विधृत्यै दृँहति । अथाऽऽयुः प्राणान्प्रजां पशून्यजमाने दधाति । सजातानस्मा अभितो बहुलान्करोति ।’ (तै.ब्रा. ३.२.७) इति । त्रिवृच्छब्दः स्तोमवाची । स च स्तोम उपास्मै गायता नर इत्याद्यृग्भिर्नवभिः संपद्यते । छन्दःशब्दश्च स्तोममप्युपलक्षयति । गायत्रीविराट्‌त्रिष्टुब्जगतीनां चाष्टत्वाद्यक्षरसंख्या प्रसिद्धा । तथा संख्यया छन्दःसादृश्यम् । नन्वत्राऽऽग्नेयस्याष्टौ कपालान्यग्नीषोमीयस्य चैकादश न तु नवादिसंख्या लभ्यत इति चेद्बाढम् । तथाऽपि संख्याऽन्यत्र विद्यमाना प्रसङ्गादिह स्तूयते । त्रयोदशादिसंख्या न क्वाप्यस्ति । एकादिका सप्तपर्यन्ता संख्याऽन्यत्रास्तीति चेत्तर्हि तस्या अप्यनेन न्यायेन स्तुतिरुन्नेया । ईदृशानि कपालान्युपदधानोऽध्वर्युरनुक्रमेण पृथिव्यादिलोकान्प्रागादिदिशश्च दृढीकरोति । लोकबुद्ध्या कपालानां स्थापितत्वात् । अत इदमुपधानं लोकवृद्ध्यै भवति । किंचाऽऽयुरादीन्भ्रातृपुत्रांश्च यजमाने संपादितवान्भवति ।<br>
क्रमप्राप्ते मन्त्रे स्पष्टार्थत्वं दर्शयति — ‘चितः स्थेत्याह । यथायजुरेवैतत् ।’ (तै.ब्रा. ३.२.७) इति । (#TB)</p>
<p>भृगूणामिति । कल्पः — ‘भृगूणामङ्गिरसां तपसा तप्यध्वमिति वेदेन कपालेष्वङ्गारानध्यूह्य’ इति ।</p>
<p>हे कपालानि देवतातपोरूपेणानेनाग्निना तप्तानि भवत । (TB - 3.2.7 - 5) इममेवार्थं दर्शयति – ‘भृगूणामङ्गिरसां तपसा तप्यध्वमित्याह । देवतानामेवैनानि तपसा तपति ।’ (तै.ब्रा. ३.२.७) इति । (#TB)</p>
<p>यानीति । अयं मन्त्रो यद्यपि यागसमाप्तौ पठनीयस्तथाऽपि कपालप्रसङ्गादिहाऽऽम्नातः । तद्विनियोगः सूत्रे दर्शितः — ‘यानि घर्मे कपालानीति चतुष्पदयर्चा कपालानि विमुच्य संख्यायोद्वासयति संतिष्ठेते दर्शपूर्णमासौ’ इति ।</p>
<p>अध्वर्युरूपा वेधसो यानि घर्मे कपालन्यदीप्ते वह्नौ ध्रुवमसीत्यादिमन्त्रैरूपस्थापितवन्तः । पूजार्थं बहुवचनम् । तादृशान्यपि कपालानि विमोक्तुं समर्थाविन्द्रवायू पोषकस्य यजमानस्य यागरूपे व्रते समाप्ते सति विमुञ्चताम् । (TB - 3.2.7 - 6) अनेकगुणविशिष्टं विमोकं विधत्ते — ‘तानि ततः सँस्थिते । यानि घर्मे कपालान्युपचिन्दन्ति वेधस इति चतुष्पदयर्चा विमु़ञ्चति । चतुष्पादः पशवः । पशुष्वेवोपरिष्टात्प्रतितिष्ठति ॥’ (तै.ब्रा. ३.२.७) इति । (#TB)</p>
<p>अत्र विनियोगसंग्रहः -</p>
<p>‘धृष्टिरादायोपवेषमपाङ्गारौ वियोजयेत् । निष्कापसारयेदेकमा देवान्यं तु शेषयेत् ॥१॥<br>
ध्रुवं कपालमाधाय निर्दाङ्गारं तथोपरि । धर्त्रं द्वितीयं धरुणं तृतीयं धर्म सप्तमम् ॥२॥<br>
चितोऽष्टमं भृगू तेषु सर्वेष्वङ्गाररोपणम् । यानि स्वकाले संप्राप्ते कपालानि विमुञ्चति ।<br>
अनुवाके सप्तमेऽस्मिन्नुक्ता द्वादश मन्त्रकाः ॥३॥” इति ।</p>
<p>अथ मीमांसा ।</p>
<p>(पू. मी. 4.1.11) चतुर्थाध्यायस्य प्रथमपादे चिन्तितम्</p>
<p>‘श्रपणं तुषवापश्च कपालस्य प्रयोजकौ । अतः श्रपणमेवाऽऽद्यो वापार्थत्वात्तृतीयया॥<br>
पुरोडाशकपालेति नाम्ना स्याच्छ्रपणार्थता । प्रयुक्तस्य प्रयुक्तिर्नो तस्य वापे प्रसञ्जनम्” इति ॥ (जै. न्या. 4.1.23,23)</p>
<p>कपालेषु श्रपयतीति श्रपणं पुरोडाशस्य श्रुतम् । तथा पुरोडाशकपालेन तुषानुपवपतीति कपाले तुषधारणं श्रुतम् । ते च तुषाः सकपाला रक्षसां भागोऽसीति मन्त्रेण कृष्णाजिनस्याधस्तादवस्थापनीयाः । तत्र श्रपणं यथा कपालसंपादनस्य प्रयोजकं तथा तुषवापोऽपि प्रयोजकः । एकहायन्येति तृतीयया यथा गोः क्रयार्थत्वं तथा कपालेनेति तृतीयया कपालस्य तुषवापार्थत्वावगमादिति चेन्मैवम् । नात्र कपालमात्रस्य तुषोपवापसाधनत्वं श्रुतं किं तर्हि यत्कपालं पुरोडाशश्रपणायोपात्तमासादितं च तस्यैव कपालस्य साधनत्वम् । एतच्च पुरोडाशकपालेनेति सविशेषणनाम्ना तद्विधानादवगम्यते । तथा सति प्रथमं श्रपणेन कपालं प्रयुज्यते । न च प्रयुक्तस्य पुनस्तुषवापेन प्रयुक्तिः संभवति । तस्माच्छ्रपणेनैव प्रयुक्तं कपालं तुषोपवापेऽपि प्रसङ्गात्सिध्यति । ईदृशमेवाङ्गत्वं तृतीयाश्रुत्या बोध्यते ।</p>
<p>अथ व्याकरणम् —</p>
<p>धृष्टिशब्दः क्तिन्प्रत्ययान्तत्वादाद्युदात्तः । आमाच्छब्दे कृत्स्वरः । तथैव देवयज्‌शब्दः । निर्दग्धमिति प्रत्युष्टवत् । सजातानित्यत्र समानं जातं जन्म येषां ते सजाताः । ‘वा जाते’ (पा.सू. ६-२-१७१) जातशब्द उत्तरपदे बहुव्रीहौ समासे विकल्पेनान्तोदात्तो भवति । भृग्वङ्गिरःशब्दौ वृषादी । उपचिन्वन्तीत्वत्र यानीत्यनेन यच्छब्दयोगान्निघाताभावः । विकरणप्रत्ययस्वरस्य सति शिष्टस्याप्यबलीयस्त्वेन ‘उदात्तयणः’ (पा.सू. ६-१-१७४) इत्युपरितनस्याकारस्योदात्तः । पूष्ण इत्यत्र ‘अनुदात्तस्य च यत्रोदात्तलोपः’ (पा.सू. ६-१-१६१) इति विभक्तिरुदात्ता । इन्द्रवायू इत्यत्र ‘देवताद्वंद्वे च’ (पा.सू. ६-२-१४१) इत्युभयपदप्रकृतिस्वरत्वे प्राप्ते तदपवादः — ‘नोत्तरपदेऽनुदात्तादावपृथिवीरुद्रपूषमन्थिषु’ (पा.सू. ६-२-१४२) अनुदात्तादौ पृथिव्यादिव्यतिरिक्त उत्तरपदे देवताद्वंद्वस्वरो न भवति । ततः समासस्येत्यन्तोदात्तः ।</p>
<p>इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदयितैत्तिरीयसंहिताभाष्ये प्रथमकाण्डे प्रथमप्रपाठके सप्तमोऽनुवाकः॥७॥</p>
<p>[अथ प्रथमकाण्डे प्रथमप्रपाठकेऽष्टमोऽनुवाकः]</p>
<p>सप्तमे कपालोपधानमुक्तं ततस्तप्तेषु कपालेषु लब्धावसरत्वादष्टमे पुरोडाशश्रपणमभिधीयते ।</p>
<p>समिति । संवपामीत्यस्याऽऽम्नातस्य मन्त्रस्य शेषं पूरयित्वा विनियोगः कल्पे दर्शितः - ‘अथोत्तरेण गार्हपत्यमुपविश्य वांचयमस्तिरःपवित्रं पात्र्यां कृष्णाजिनात्पिष्टानि संवपति देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यामग्नये जुष्टँ संवापाम्यग्नीषोमाभ्याममुष्मा अमुष्मा इति” इति ।</p>
<p>(TB - 3.2.8 - 1) अपेक्षितस्थाने प्रयोक्तव्य इत्येतमर्थं दर्शयितुमेव निर्वापपेषणयोर्देवस्य त्वेति मन्त्रो द्विराम्नातः । अत्रानाम्नातमप्यनेनैवाभिप्रायेण व्याचष्टे – “देवस्य त्वा सवितुः प्रसव इत्याह प्रसूत्यै । अश्विनोर्बाहुभ्यामित्याह । अश्विनौ हि देवानामध्वर्यू आस्ताम् । पूष्णो हस्ताभ्यामित्याह यत्यै । संवपामीत्याह । यथादेवतमेवैनानि संवपति ।” (तै.ब्रा. ३.२.८) इति । (#TB)</p>
<p>समाप इति । बौधायनः – “प्रणीताभ्यः स्रुवेणोपहत्य वेदेनोपयम्य पाणिं चान्तर्धायैवं मदन्तीभ्यस्ता उभयीरानीयमानाः प्रतिमन्त्रयते समापो अद्भिरग्मत समोषधयो रसेन स रेवतीर्जगतीभिर्मधुमतीर्मधुमतीभिः सृज्यध्वमिति” इति ।</p>
<p>पूर्वं चमसे संगृहीता आपः प्रणीताः । तप्ता आपो मदन्त्यः । आपस्तम्बेन तु प्रणीतामात्रेऽयं मन्त्रो विनियुक्तः ‘स्रुवेण प्रणीताभ्य आदाय वेदनोपयम्य समापो अद्भिरग्मतेति पिष्टेष्वानयति’ इति । प्रणीता आपो मदन्तीभिरद्भिः संगच्छन्ताम् । पिष्टरूपा ओषधयो द्विविधोदकरसेन संगच्छन्ताम् । किंच हे आपो यूयं सर्वसस्याभिवृद्धिहेतुत्वात्तद्द्वारा धनवत्यः स्वभावतो माधुर्यवत्यश्च । ओषधयोऽपि जङ्गमरूपपश्वभिवृद्धिहेतुतया पशुरूपधनयुक्ताः स्वभावसिद्धस्वादुत्वेन माधुर्यवत्यश्च । ततः पिष्टरूपाभिस्ताभिरोषधीभिः संसृष्टा भवत ।<br>
(TB - 3.2.8 - 2) मन्त्रस्य पूर्वभागे जलौषधिसंगमस्य फलमाह — ‘समापो अद्भिरग्मत समोषधयो रसेनेत्याह । आपो वा ओषधीर्जिन्वन्ति । ओषधयोऽपो जिन्वन्ति । अन्या वा एतासामन्या जिन्वन्ति । तस्मादेवमाह ।” (तै.ब्रा. ३.२.८) इति । जिन्वन्ति प्रीणयन्ति । यद्यप्यचेतनानामपामोषधीनां च नास्ति प्रीतिस्तथापि पुरोडाशरूपेण देवप्रियहेतुत्वात्तदुपचारः । न हि केवलेन जलेन पिष्टेन वा पुरोडाशः संभवति किंत्वन्योन्यमेलनरूपेण प्रीणनेन । यस्मात्तासामपामोषधीनां च मध्येऽन्या आपोऽन्या ओषधीः प्रीणयन्ति । अन्याश्चौषधयोऽन्या अपः प्रीणयन्ति । तस्मान्मन्त्रः समोषधयो रसेनेत्येवं ब्रूते । उत्तरभागे माधुर्यसंपादनं फलमाह — “स रेवतीर्जगतीभिर्मधुमतीर्मधुमतीभिः सृज्यध्वमित्याह । आपो वे रेवतीः । पशवो जगतीः । ओषधयो मधुमतीः । आप ओषधीः पशून् । तानेवास्मा एकधा सँसृज्य । मधुमतः करोति । (तै.ब्रा. ३.२.८) इति । (#TB)</p>
<p>अद्भ्य इति । बौधायनः — ‘अथानुपरिप्लावयत्यद्भ्यः परि प्रजाताः स्थ समद्भिः पृच्यध्वमिति’ इति ।<br>
आपस्तम्बः- ‘अद्भ्यः परि प्रजाता इति तप्ताभिरनुपरिप्लाव्य’ इति ।<br>
परिप्लावनं पिष्टस्य सर्वत आर्द्रीकरणम् । हे पिष्टरूपा ओषधयो यूयं पूर्वमद्भ्य उत्पन्नाः स्थ । ततोऽद्याप्यद्भिः संपृक्ता भवत ।<br>
(TB - 3.2.8 - 3) मन्त्रेण परिप्लावनं विधत्ते — ‘अद्भ्यः परि प्रजाताः स्थ समद्भिः पृच्यध्वमिति पर्याप्लावयति । यथा सुवृष्ट इमामनुविसृत्य । आप ओषधीर्महयन्ति । तादृगेव तत् ।’ (तै.ब्रा. ३.२.८) इति । यथा पर्जन्ये सुवृष्टे सत्यापो भूमिमनुप्रविश्यौषधीर्वर्धयन्ति तथाविधमिदं परिप्लावनं जलेन पिष्टे सर्वतः प्लाविते सति पुरोडाशनिष्पत्तेः ॥ (#TB)</p>
<p>जनयत्या इति । कल्पः — ‘सं यौति जनयत्यै त्वा सं यौमीति’ इति ।</p>
<p>हे परिप्लावित पिष्ट त्वां हस्ताङ्गुलिमर्दनेन सम्यङ्‌मिश्रीकरोमि । एतच्च यजमानस्य शुक्रशोणितमिश्रणेनैव प्रजोत्पत्तये संपद्यते । (TB - 3.2.8 - 4) एतदेव विशदयति — ‘जनयत्यै त्वा सं यौमीत्याह । प्रजा एवैतेन दाधार ।’ (तै.ब्रा. ३.२.८) इति । (#TB)</p>
<p>अग्नय इति । कल्पः — संयुत्य व्यू (व्यू) ह्याभिमृशत्यग्नये त्वाऽग्नीषोमाभ्याममुष्या अमुष्मा इति यथादेवतम्’ इति ।</p>
<p>त्वामहं स्पृशामीति शेषः । (TB - 3.2.8 - 5) असांकर्यं मन्त्रद्वयप्रयोजनमित्याह - ‘अग्नये त्वाऽग्नीषोमाभ्यामित्याह व्यावृत्त्यै ।’ (तै.ब्रा. ३.२.८) इति । (#TB)</p>
<p>मखस्येति । कल्पः — ‘पिण्डं करोति मखस्य शिरोऽसीति’ इति ।</p>
<p>(TB - 3.2.8 - 6) विशदीकृत्य व्याचष्टे — ‘मखस्य शिरोऽसीत्याह । यज्ञो वै मखः । तस्यैतच्छिरः । यत्पुरोडाशः । तस्मादेवमाह ।’ (तै.ब्रा. ३.२.८) इति । (#TB)</p>
<p>घर्म इति । कल्पः - ‘घर्मोऽसि विश्वायुरित्याग्नेयं पुरोडाशमष्टासु कपालेष्वधिश्रयत्येवमुत्तरमुत्तरेषु’ इति ।</p>
<p>हे पुरोडाश त्वं तप्तकपालावस्थानेन दीप्तो देवतायोग्यत्वेन कृत्स्नायुःपदश्चासि । (TB - 3.2.8 - 7) विश्वमायुर्यस्येति बहुव्रीहेरायुष्प्रदस्त्वमित्येवात्रार्थ इत्याह – ‘घर्मोऽसि विश्वायुरित्याह । विश्वमेवाऽऽयुर्यजमाने दधाति ।’ (तै.ब्रा. ३.२.८) इति । (#TB)</p>
<p>उर्विति । कल्पः - ‘उरु प्रथस्वोरु ते यज्ञपतिः प्रथतामिति पुरोडाशं प्रथयन्सर्वाणि कपालान्यभिप्रथयत्यतुङ्गमनपूपाकृतिं कूर्मस्येव प्रतिकृतिमश्वशफमात्रं करोति’ इति ।</p>
<p>हे पुरोडाश त्वं बहु यथा भवति तथा विस्तीर्णो भव । त्वदीयो यजमानोऽपि प्रजादिभिः प्रथितोऽस्तु । (TB - 3.2.8 - 8) यज्ञपतेर्विस्तारं दर्शयति — ‘उरु प्रथस्वोरु ते यज्ञपतिः प्रथतामित्याह । यजमानमेव प्रजया पशुभिः प्रथयति ।’ (तै.ब्रा. ३.२.८) इति । (#TB)</p>
<p>त्वचमिति । कल्पः - ‘त्वचं गृह्णीष्वेत्यद्भिः श्लक्ष्णीकरोत्यनभिक्षारयन्’ इति ।</p>
<p>हे पुरोडाश त्वमद्भिः श्लक्ष्णीभूतां त्वचं स्वीकुरु । (TB - 3.2.8 - 9) निम्नोन्नतभावपरिहारेण त्वक्सादृश्ये सति पुरोडाशः सदेहो भवतीत्याह — ‘त्वचं गृह्णीष्वेत्याह । सर्वमेवेन सतनुं करोति ।’ (तै.ब्रा. ३.२.८) इति । श्लक्ष्णीकरणं विधत्ते — ‘अथाप आनीय परिमार्ष्टि । मास एव तत्त्वचं दधाति । तस्मात्त्वचा मासं छन्नम् ।’ (तै.ब्रा. ३.२.८) इति । तत्तेन मार्जनेन पिष्टरूपे मांस एव श्लक्ष्णत्वरूपत्वचं स्थापयति । ततो लोके साऽपि तथा दृश्यते । (#TB)</p>
<p>अन्तरितमिति । कल्पः — ‘अन्तरित रक्षोऽन्तरिता अरातय इति सर्वाणि हवीषि त्रिः पर्यग्नि कृत्वा’ इति ।</p>
<p>दर्भैर्दीप्तैः पुरोडाशस्य परितो रक्षसां संशोधनं पर्यग्निकरणम् । अनेन पर्यग्निकरणेन राक्षसजातिर्व्यवहिता । शत्रवोऽपि व्यवहिताः । (TB - 3.2.8 - 10) तदेतद्विधत्ते — ‘घर्मो वा एषोऽशान्तः । अर्धमासेऽर्धमासे प्रवृज्यते । यत्पुरोडाशः । स ईश्वरो यजमान शुचा प्रदहः । पर्यग्नि करोति । पशुमेवैनमकः । शान्त्या अप्रदाहाय ।’ (तै.ब्रा. ३.२.८) इति । पुरोडाशो योऽस्ति स एष दीप्यमानोऽग्निर्भूत्वा कदाचिदपि न शाम्यति । प्रतिपक्षं तप्तकपालैः संतप्यमानत्वात् । स च तापेन यजमानं प्रदग्धुं समर्थः । तत्र पशुप्रचारेण पर्यग्निकरणेन पुरोडाशे पशौ कृते सति प्रदीप्ताग्निरूपपरित्यागेन शान्तो भूत्वा यजमानं न प्रदहति । आवृत्तिं विधत्ते – ‘त्रिः पर्यग्नि करोति । त्र्यावृद्धि यज्ञः । अथो रक्षसामपहत्यै ।’ (तै.ब्रा. ३.२.८) इति । मन्त्रं व्याचष्टे — ‘अन्तरित रक्षोऽन्तरिता अरातय इत्याह । रक्षसामन्तर्हित्यै ।’ (तै.ब्रा. ३.२.८) इति । (#TB)</p>
<p>देव इति । बौधायनः — ‘पुरोडाश श्रपयति देवस्त्वा सविता श्रपयतु वर्षिष्ठे अधि नाकेऽग्निस्ते तनुवं माऽति धागिति’ इति ।</p>
<p>आपस्तम्बो मन्त्रभेदमाह – ‘देवस्त्वा सविता श्रपयत्वित्युल्मुकैः प्रतितपत्यग्निस्ते तनुवं माऽति धागिति दर्भैरभिज्वलयति’ इति ।</p>
<p>हे पुरोडाश, प्रवृद्धे नाकनाम्न्यग्नौ त्वामधिश्रित्य सविता देवः पक्वं करोतु । अयमग्निस्तव शरीरस्य भस्मीभावरूपमतिदाहं मा करोतु । (TB - 3.2.8 - 11) सवितृपदस्य नाकपदस्य माऽतिधागित्यस्य चाभिप्रायमाह – पुरोडाशं वा अधिश्रित रक्षास्यजिघासन् । दिवि नाको नामाग्नी रक्षोहा । स एवास्माद्रक्षाँस्यपाहन् । देवस्त्वा सविता श्रपयत्वित्याह । सवितृप्रसूत एवैन श्रपयति । वर्षिष्ठे अधि नाक इत्याह । रक्षसामपहत्यै । अग्निस्ते तनुवं माऽति धागित्याहानतिदाहाय ।’ (तै.ब्रा. ३.२.८) इति । (#TB)</p>
<p>अग्न इति । बौधायनः — ‘गार्हपत्यमभिमन्त्रयतेऽग्ने हव्य रक्षस्वेति’ इति ।</p>
<p>आपस्तम्बस्तु पूर्वमन्त्रस्यैव शेषं मन्यते । (TB - 3.2.8 - 12) पूर्ववद्व्याचष्टे – ‘अग्ने हव्य रक्षस्वेत्याह गुप्त्यै ।’ (तै.ब्रा. ३.२.८) इति । आग्नीध्रं प्रति प्रैषमन्त्रमुत्पाद्य व्याचष्टे — ‘अविदहन्तः श्रपयतेति वाचं विसृजते । यज्ञमेव हवीष्यभिव्याहृत्य प्रतनुते । पुरोरुचमविदाहाय शृत्यै करोति ।’ (तै.ब्रा. ३.२.८) इति । संवपनकाले यो वाङ्नियमस्तमिदानीं परित्यजेत् । विशेषेण दाहो भस्मीभावस्तं परित्यज्य सम्यक्पाकं श्रपणं कुरुत । अत एवाऽऽम्नायते — ‘यो विदग्धः स नैर्ऋतो योऽशृतः स रौद्रो यः शृतः स सदेवस्तस्मादविदहता शृतं कृत्यः सदेवत्वाय’ इति । अविदहन्त इति बहुवचनं पूजार्थम् । अस्मिन्काले वाग्विमोके सति यज्ञमेवाभिलक्ष्य तत्रापि प्रधानभूतानि हवीष्यभिलक्ष्य वाचमुच्चार्य यज्ञं विस्तारितवान्भवति । किंच विशेषेण दाहनिवृत्तये सम्यक्पाकगुणसिद्धये चैनं प्रैषमुच्चारयन्हविःस्वीकारात्पुरैव देवेभ्यो रुचिं कृतवान्भवति । पुरोडाशाच्छादनं विधत्ते – मस्तिष्को वै पुरोडाशः । तं यन्नाभिवासयेत् । आविर्मस्तिष्कः स्यात् । अभिवासयति । तस्माद्गुहा मस्तिष्कः ।’ (तै.ब्रा. ३.२.८) इति । मस्तिष्कः शिरस्यवस्थितो मेदसः खण्डो गुहा गूढ आच्छादित इत्यर्थः । छादनयोग्यं द्रव्यं विधत्ते ‘भस्मनाऽभिवासयति । तस्मान्मासेनास्थि छन्नम् ।’ (तै.ब्रा. ३.२.८) इति । यस्मान्मेदःस्थानीयः पुरोडाशो मांसस्थानीयेन भस्मनाऽऽच्छादितस्तस्माल्लोकेऽप्यस्थिसंश्लिष्टं मेदो मांसेन च्छन्नं भवति । पुरोडाशस्योपरि भस्मनोऽध्यूहने साधनं विधत्ते – ‘वेदेनाभिवासयति । तस्मात्केशैः शिरश्छन्नम् ।’ (तै.ब्रा. ३.२.८) इति । दर्भमुष्टिनिर्मितो वेदिसंमार्जनहेतुर्वेदः तस्मिन्दर्भाणां केशैः साम्यम् । एतद्वेदनं प्रशंसति – ‘अखलतिभावुको भवति । य एवं वेद ।’ (तै.ब्रा. ३.२.८) इति । केशरहितशिरोयुक्तः खलतिस्तद्भवनशीलो न भवति । (#TB)</p>
<p>समिति । कल्पः – ‘सं ब्रह्मणा पृच्यस्वेति वेदेन पुरोडाशे साङ्गारं भस्माध्यूहति’ इति ।</p>
<p>हे पुरोडाश मन्त्रेण संपृक्तो भव । (TB - 3.2.8 - 13) समन्त्रकत्वप्रकाशकं मन्त्रमन्वव्यतिरेकाकाभ्यां व्याचष्टे — ‘पशोर्वै प्रतिमा पुरोडाशः । स नायजुष्कमभिवास्यः । वृथेव स्यात् । ईश्वरा यजमानस्य पशवः प्रमेतोः । सं ब्रह्मणा पृच्यस्वेत्याह । प्राणा वै ब्रह्म । प्राणाः पशवः । प्राणैरेव पशून्त्संपृणक्ति । न प्रमायुका भवन्ति ।’ (तै.ब्रा. ३.२.८) इति । पर्यग्निकरणेन पुरोडाशस्य पशूकृतत्वात्पशोश्च मन्त्रसंस्कार्यत्वाद्यजुषा विनाऽभिवासनमनर्थकं स्यात् । न केवलं वैयर्थ्यं किंतु यजमानस्य पशवश्च मर्तुं समर्था भवन्ति । सोऽयं व्यतिरेकः । उक्तदोषपरिहाराय मन्त्रेण संपृच्यस्वेत्येवमयं मन्त्रो ब्रूते । तत्र संपर्कप्रतियोगी मन्त्रः पशून्मरणात्पालयतीति प्राणस्वरूपः । पशवश्च प्राणाधारत्वात्प्राणस्वरूपाः । अतो योग्यत्वात्संपर्के सति पशवो मरणशीला न भवन्ति । सोऽयमन्वयः । मन्त्रेण यथा संपर्कस्तथा भस्मनाऽपि संपर्को युक्त एवेत्याह — ‘यजमानो वै पुरोडाशः । प्रजा पशवः पुरीषम् । यदेवमभिवासयति । यजमानमेव प्रजया पशुभिः समर्धयति ।’ (तै.ब्रा. ३.२.८) इति । पुरीषं भस्म । (#TB)</p>
<p>एकतायेति । कल्पः — ‘अत्रैतत्पात्रीसंक्षालनं गार्हपत्यादङ्गारेणाभितप्य हृत्वाऽन्तर्वेदि प्रतीचीनं तिसृषु लेखासु निनयत्येकताय स्वाहा द्विताय स्वाहा त्रिताय स्वाहेति’ इति ।</p>
<p>तेभ्य इदं पात्रीप्रक्षालनोदकं हुतमस्तु । (TB - 3.2.8 - 14) एकतादीनामुत्पत्तिप्रकारमाह — ‘देवा वै हविर्भृत्वाऽब्रुवन् । कस्मिन्निदं म्रक्ष्यामह इति । सोऽग्निरब्रवीत् । मयि तनूः संनिदध्वम् । अहं वस्तं जनयिष्यामि । यस्मिन्म्रक्ष्यध्व इति । ते देवा अग्नौ तनूः संन्यदधत । तस्मादाहुः । अग्निः सर्वा देवता इति । सोऽङ्गारेणापः । अभ्यपातयत् । तत एकतोऽजायत । स द्वितीयमभ्यपातयत् । ततो द्वितोऽजायत । स तृतीयमभ्यपातयत् । ततस्त्रितोऽजायत । यदद्भ्योऽजायन्त । तदाप्यानामाप्यत्वम् । यदात्मभ्योऽजायन्त । तदात्म्यानामात्म्यत्वम् ।‘ (तै.ब्रा. ३.२.८) इति । देवाः पूर्वं व्रीह्यवघातादिना हविः संपाद्य बीजवधादिपापलेपः कस्मिन्पुरुषे मार्जनीय इति विचार्याग्निवचनेन स्ववीर्यमग्नौ स्थापितवन्तः । ततः सोऽग्निः सर्वदेववीर्यधारिणाऽङ्गारेणाब्देवताभिलक्ष्य तद्वीर्यमपातयत् । तस्मादुत्पन्नानामेकतादिनामकानां देवविशेषाणामापो मातरो देवा आत्मानः पितर इत्याप्यनामकत्वमात्म्यनामकत्वं च युक्तम् । स च लेपः परम्परया व्रीह्यव(ब्रह्म)घातिनि पुरुषे पर्यवसित इत्याह — ‘ते देवा आप्येष्वमृजत । आप्या अमृजत सूर्याभ्युदिते । सूर्याभ्युदितः सूर्याभिनिम्रुक्ते । सूर्याभिनिम्रुक्तः कुनखिनि । कुनखी श्यावदति । श्यावदन्नग्रदिधिषौ । अग्रदिधिषुः परिवित्ते । परिवित्तो वीरहणि । वीरहा ब्रह्महणि । तद्ब्रह्महणं नात्यच्यवत ।’ (तै.ब्रा. ३.२.८) इति । आप्या एकतादयः । उदयास्तमयकालयोः सुप्तौ पुरुषावभ्युदिताभिनिम्रुक्तौ । तथा चोक्तम् —</p>
<p>“सुप्ते यस्मिन्नस्तमेति सुप्ते यस्मिन्नुदेति च । अंशुमानभिनिम्रुक्ताभ्युदितौ तौ यथाक्रमम्” (अमरकोशः - काण्ड २ ब्रह्मवर्ग ५) इति ।</p>
<p>नखवक्रत्वं दन्तमालिन्यं चात्र रोगविशेषकृतम् । ज्येष्ठायामनूढायां कनिष्ठामूढ्वाऽवस्थितोऽग्रदिधिषुः । ऊढवति कनिष्ठे सति विवाहरहितो ज्येष्ठः परिवित्तः । वीरस्य क्षत्रियस्य हन्ता वीरहा । ब्राह्मणस्य हन्ता ब्रह्महा । एतेष्वाप्यानामेकतादीनां देवानां पापलेपमार्जनायैव सृष्टत्वात्तेषु तन्मार्जनमुचितम् । सूर्याभ्युदितादीनां ब्रह्महान्तानां पापप्रवणत्वान्निम्नगामिनो जलस्येव लेपस्यापि तेषु प्रवाहो युक्तः । ब्रह्महत्यायाः पापाधिक्यतारतम्यविश्रान्तिभूमित्वाल्लेपो ब्रह्महणं नातिक्रामति । प्रक्षालनोदकस्य लेखासु निनयनं विधत्ते — ‘अन्तर्वेदि निनयत्यवरुद्ध्यै ।’ (तै.ब्रा. ३.२.८) इति । एतेन निनयनेन कर्मफलप्रतिबन्धकपापलेपस्यापनीतत्वात्फलसंपादनाभेदं निनयनं संपद्यते । तस्य जलस्य वह्नितापं विधत्ते – ‘उल्मुकेनाभिगृह्णाति शृतत्वाय । शृतकामा इव हि देवाः ॥’ (तै.ब्रा. ३.२.८) इति । शृतं पक्वम् । यः शृतः स सदेव इति पूर्वमुदाहृतम् । (#TB)</p>
<p>अव विनियोगसंग्रहः –</p>
<p>“संवपामि हविर्वापः समा तत्र जलं क्षिपेत् । अद्भिः संप्लाव्य तप्ताभिर्जलं(न) संयौत्यशेषतः ॥१॥<br>
अग्नाग्नी निर्दिशेद्भागौ मखपिण्डं करोति हि । घर्मः कपाले निक्षिप्य प्रथयेदुरुमन्त्रतः ॥२॥<br>
त्वचं श्लक्ष्णीकरोत्यद्भिरन्तः पर्यग्नये कृतिः । श्रपयत्युल्मुकैर्देवो ह्यग्निस्ते ज्वाल्यते कुशैः ॥३॥<br>
सं वेदेन च साङ्गारभस्मनाऽऽच्छादयेद्धविः । एकान्तर्वेदि लेखासु क्षालनं निनयेत्त्रिभिः ॥<br>
अनुवाकेऽष्टमे सप्तदश मन्त्राः प्रकीर्तिताः ॥४॥” इति ।</p>
<p>अत्राविदहन्तः श्रपयतेति कश्चिन्मन्त्र उक्तः । शृतकामा इव हि देवा इत्यर्थवादश्च । एतद्विषये ब्राह्मणान्तरवाक्यमपि यो विदग्ध इत्यादिकमुदाहृतम् ।</p>
<p>(पू. मी. 3.4.7) तत्र किंचित्तृतीयाध्यायस्य चतुर्थपादे चिन्तितम् –</p>
<p>“परुषि च्छिन्नमित्युक्त्या बर्हिषस्तु समूलताम् । घृतं दैवं मस्तु पित्र्यमित्युक्त्या नवनीतकम्॥<br>
यो विदग्धः स इत्युक्त्या पुरोडाशस्य पक्वताम् । स्तौति पूर्वोत्तरौ पक्षौ योजनीयौ निवीतवत्” इति । (जै. न्या. 3.4.12,13)</p>
<p>चातुर्मास्येषु महापितृयज्ञे श्रूयते – “यत्परुषि दिनम् । तद्देवानाम् । यदन्तरा । तन्मनुष्याणाम् । यत्समूलम् । तत्पितृणाम् । समूलं बर्हिर्भवति व्यावृत्त्यै ।’ इति । परुः पर्व । दितं खण्डितम् । ज्योतिष्टोमे दीक्षाभ्यङ्गे श्रूयते — ‘घृतं देवानां मस्तु पितृणां निष्पक्वं मनुष्याणां तद्वा एतत्सर्वदेवत्यं यन्नवनीतं यन्नवनीतेनाभ्यङ्क्ते सर्वा एव देवताः प्रीणाति’ (तै.सं. ६. १.) इति । मस्तु दधिभवं मण्डम् । निष्पक्वं शिरसि प्रक्षेप्तुमीषद्विलीनं नवनीतं तक्रं वा । दर्शपूर्णमासयोः पुरोडाशश्रपणे श्रूयते – ‘यो विदग्धः स नैर्ऋतो योऽशृतः स रौद्रो यः शृतः स सदेवस्तस्मादविदहता शृतं कृत्यः सदेवत्वाय’ इति । विदग्धोऽतिपक्वः । अशृतोऽपक्वः । तत्र बर्हिषि समूलच्छेदनास्याभ्यङ्गे नवनीतस्य पुरोडाशे यथोचितपाकस्य च विधेयतया सर्वमवशिष्टं स्तावकम् । अत्र पूर्वोत्तरपक्षौ न प्रपञ्चितौ । अस्यैव पादस्य प्रथमाधिकरणे निवीतवाक्ये प्रोक्तयोरेवात्रापि योजनीयत्वात् । तस्यैवाधिकरणस्योदाहरणबाहुल्यमनेनैवाधिकरणेन प्रपञ्च्यते ।</p>
<p>अथ व्याकरणम् —</p>
<p>संवपामीत्यादौ स्वरा गताः । आप इत्यत्र फिट्स्वरः । अद्भिरित्यत्र ‘ऊडिदंपदाद्यप्पुंरैद्युभ्यः’ (पा.सू. ६-१-१७१) ऊडादेशादिदंशब्दात्पद्दन्नित्याद्यादेशेभ्योऽप्शब्दात्पुंशब्दाद्रैशब्दाद्दिव्शब्दाच्चोत्तरमसर्वनामस्थानमुदात्तं भवति । यद्यपि ‘सावेकाचस्तृतीयादिः’ (पा.सू. ६-१-१६८) इति सूत्रेणैतत्सिद्धं तथाऽपि द्वितीयाबहुवचनार्थमस्य सूत्रस्य वक्तव्यत्वादनेन विशेषसूत्रेणोदात्तो विधेयः । रेवतीरित्यत्र रेशब्दाच्चोपसंख्यानमिति मतुबाद्युदात्तः । प्रजाता इत्यत्रान्तर्भावितण्यर्थात्कर्मणि निष्ठायां ‘गतिरनन्तरः’ (पा.सू. ६-२-४९) इति पूर्वपदप्रकृतिस्वरत्वम् । जनयत्या इत्यत्र क्तिन्प्रत्ययान्तत्वेन ‘ञ्नित्यादिर्नित्यम्’ (पा.सू. ६-१-१९७) इत्याद्युदात्तः । उरुशब्दस्य नियतनपुंसकत्वाभावात्फिट्स्वरः । यज्ञपतिरित्यत्र ‘पत्यावैश्वर्ये’ (पा.सू. ६-२-१८) इति पूर्वपदप्रकृतिस्वरत्वम् । अन्तरितमित्यत्रान्तःशब्दस्य गतित्वात् ‘गतिरनन्तरः’ (पा.सू. ६-४-४९) इति पूर्वपदप्रकृतिस्वरत्वम् । वर्षिष्ठ इत्यत्रेष्ठन्प्रत्ययस्य नित्त्वादाद्युदात्तः । एवं सर्वमुन्नेयम्॥<br>
इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तरीयसंहिताभाष्ये प्रथमकाण्डे प्रथमप्रपाठकेऽष्टमोऽनुवाकः॥ ८ ॥</p>
<p>(अथ प्रथमकाण्डे प्रथमप्रपाठके नवमोऽनुवाकः)<br>
अष्टमे पुरोडाशश्रपणमुक्तम् । अथ पक्वस्य हविषो वेद्यामासादनीयत्वान्नवमे वेदिरुच्यते ।<br>
आदद इति । आदद इत्याम्नातस्य मन्त्रस्य शेषं पूरयित्वा विनियोगः कल्पे दर्शितः — ‘अथ जघनेन वेद्यास्तिष्ठन्स्फ्यमादत्ते देवस्य त्वा सवितुः प्रसवेऽश्विनोर्बाहुभ्यां पूष्णो हस्ताभ्यामादद इति ।<br>
यथोक्तमादानं विधत्ते — देवस्य त्वा सवितुः प्रसव इति स्फ्यमादत्ते प्रसूत्यै । अश्विनोर्बाहुभ्यामित्याह । अश्विनौ हि देवानामध्वर्यू आस्ताम् । पूष्णो हस्ताभ्यामित्याह यत्यै’ (ब्रा. का.३ प्र.२ अ.९) इति ।</p>
<p>इन्द्रस्येति । बौधायनः — ‘आदायाभिमन्त्रयत इन्द्रस्य बाहुरसि दक्षिणः सहस्रभृष्टिः शततेजा इत्यथैनं बर्हिषा सश्यति वायुरसि तिग्मतेजा इति’ इति । संश्यति सम्यक् तनूकरोति ।<br>
एकमन्त्रत्वमाहाऽऽपस्तम्बः – ‘इन्द्रस्य बाहुरसि दक्षिण इत्यभिमन्त्रयते’ इति ।<br>
हे स्फ्य त्वमिन्द्रस्य दक्षिणो बाहुरिव समर्थोसि । कीदृशो बाहुः । सहस्रसंख्यानां शत्रूणां भृष्टिः पाको मारणं यस्यासौ सहस्रभृष्टिः । पुनः कीदृशः । शतसंख्याकान्यायुधानि तेजोयुक्तानि यस्यासौ शततेजाः । न केवलमिन्द्रबाहुसदृशः किंतु वायुसदृशोऽप्यसि । यथा वायुस्तीक्ष्णामग्निज्वालामुत्पादयंस्तिग्मतेजास्तथा स्फ्योऽपि वक्ष्यमाणस्तम्बच्छेदरूपं तीव्रं कर्म कुर्वंस्तिग्मतेजा इत्युच्यते । मन्त्रस्य प्रथमभाग इन्द्रशब्दविविक्षामाह — ‘आदद इन्द्रस्य बाहुरसि दक्षिण इत्याह । इन्द्रियमेव यजमाने दधाति’ (ब्रा. का.३ प्र.२ अ.९) इति । अत्राऽऽदद इति पदं पूर्वमन्त्रस्वरूपम् । तच्च स्पष्टार्थम् । इन्द्रस्येति मन्त्रादिः । द्वितीयभागे मन्त्रगतशब्दस्वरूपमेव बाहुसदृशस्य स्फ्यस्य महिमानं ख्यापयतीत्याह — ‘सहस्रभृष्टिः शततेजा इत्याह । रूपमेवास्यैतन्महिमानं व्याचष्टे’ (ब्रा. का.३ प्र.२ अ.९) इति । तृतीयभागे तेजोजनकतया तेजोरूपेण वायुना स्फ्यरूप उपमिते सति यजमाने तेजो भवतीत्याह — ‘वायुरसि तिग्मतेजा इत्याह । तेजो वै वायुः । तेज एवास्मिन्दधाति’ (ब्रा. का.३ प्र.२ अ.९) इति ।<br>
पृथिवीति । कल्पः – ‘अथान्तर्वेद्युदिचीनाग्रं दर्भं निधाय तस्मिन्स्फ्येन प्रहरति पृथिवि देवयजन्योषध्यास्ते मूलं मा हिँसिषमिति’ इति ।</p>
<p>हे देवयागाश्रयभूते पृथिवि त्वदीयाया ओषध्या मूलं मा विनाशयामि। अत्र देवयजनीति विशेषणेन वान्तिलोहिताभ्यामापादितमशुचित्वं निवारयतीत्याह — ‘विषाद्वै नामासुर आसीत्। सोऽबिभेत्। यज्ञेन मा देवा अभिभविष्यन्तीति। स पृथिवीमभ्यवमीत्। अथो यदिन्द्रो वृत्रमहन्। तस्य लोहितं पृथिवीमनु व्यधावत्। साऽमेध्याऽभवत्। पृथिवि देवयजनीत्याह। मेध्यामेवैनां देवयजनीं करोति’ (तै.ब्रा. ३.२.९) इति। विषमत्तीति विषात्। इतरभागप्रयोजनमाह — ‘ओषध्यास्ते मूलं मा हिँसिषमित्याह। ओषधीनामहिँसायै’ (तै.ब्रा. ३.२.९) इति।</p>
<p>अपहत इति। कल्पः – ‘अपहतोऽररुः पृथिव्या इति स्फ्येन सतृणान्पाँसूनपादाय’ इति।</p>
<p>अररुर्नामकोऽसुरः। सोऽत्र रजोपनयनेन पृथिव्याः सकाशादपहतः।</p>
<p>व्रजमिति। कल्पः – ‘व्रजं गच्छ गोस्थानमिति हरति’ इति।</p>
<p>अस्तु श्रौषडित्यनेन मन्त्रेणाऽऽग्नीध्रः प्रत्याश्रावणं वक्ति। सेयं वागत्र गोशब्देन विवक्षिता। तस्या वाचः स्थानभूत उत्करदेशो व्रजः। हे तृणसहितपांसो तं व्रजं गच्छ। अपहतोऽररुः पृथिव्या इत्येवं पूर्वं मन्त्रं स्पष्टार्थत्वादुपेक्ष्योत्तरं मन्त्रं ब्याचष्टे – ‘व्रजं गच्छ गोस्थानमित्याह। छन्दाँसि वै व्रजो गोस्थानः। छन्दाँस्येवास्मै व्रजं गोस्थानं करोति’ (तै.ब्रा. ३.२.९) इति। गायत्र्यादीनि च्छन्दांस्येव गोशब्दाभिधेयानां वाचामवस्थानयोग्यो व्रजशब्दाभिधेयो देशविशेषः। तत्रार्थद्वयसाधारणशब्दोपेतं मन्त्रं पठन्नुत्करदेशं छन्दोरूपं संपादितवान्भवति।</p>
<p>वर्षत्विति। कल्पः — ‘वर्षतु ते द्यौरिति वेदिं प्रत्यवेक्षते’ इति।</p>
<p>हे वेदे तवाऽऽप्यायनाय द्युशब्दोपलक्षितः पर्जन्यो वर्षतु। पर्जन्याधारतया तद्रूत्वोपचारो दिव इत्याह – ‘वर्षतु ते द्यौरित्याह। वृष्टिर्वै द्यौः। वृष्टिमेवाववरुन्धे’ (तै.ब्रा. ३.२.९) इति। वर्षतीति वृष्टिः पर्जन्यः।</p>
<p>बधानेति। कल्पः — ‘हृत्वोत्करे निवपति बधान देव सवितः परमस्यां परावति शतेन पाशैर्योऽस्मान्द्वेष्टि यं च वयं द्विष्मस्तमतो मा मौगिति’ इति।</p>
<p>हे सवितर्देवानेन सतृणपांसुरूपेणावस्थितं द्वेष्टारं द्वेष्यं च पाशशतेनात्यन्तदूरदेशे बधान तं पुरुषद्वयमतो बन्धनान्मा मुञ्च। अत्र योऽस्मान्यं चेति न पुनरुक्तिर्द्वेषं प्रति कर्तृत्वेन कर्मत्वेन च पुरुषभेदादित्याह – ‘बधान देव सवितः परमस्यां परावतीत्याह। द्वौ वाव पुरुषौ। यं चैव द्वेष्टि। यश्चैनं द्वेष्टि। तावुभौ बध्नाति। परमस्यां परावति शतेन पाशैः। योऽस्मान्द्वेष्टि यं च वयं द्विष्मस्तमतो मा मौगित्याहानिम्रुक्त्यै’ (तै.ब्रा. ३.२.९) इति। परावति दूरभूमौ। अनिम्रुक्तिरनिर्मोक्षः। व्याख्यातान्मन्त्रत्रयात्पूर्वभावी यो मन्त्र स्पष्टार्थबुद्ध्योपेक्षितस्तं पुनः सिंहावलोकनन्यायेन स्मृत्वा व्याचष्टे — ‘अररुर्वै नामासुर आसीत्। स पृथिव्यामुपम्लुप्प्तोऽशयत्। तं देवा अपहतोऽररुः पृथिव्या इति पृथिव्या अपाघ्नन्। भ्रातृव्यो वा अररुः। अपहतोऽररुः पृथिव्या इति यदाह। भ्रातृव्यमेव पृथिव्या अपहन्ति’ (तै.ब्रा. ३.२.९) इति। उपम्लुप्तस्तिरोहितः। यज्ञविघाताय गूढरूपेण भूमौ शयानत्वात्। अत एवायं भ्रातृव्यः शत्रुः। तं च देववन्मन्त्रोच्चारणपूर्वकेण सतृणानां पांसूनामपनयनेनापहन्ति।</p>
<p>अपहत इति। कल्पः – ‘द्वितीयं प्रहरति पृथिवि देवयजन्योषध्यास्ते मूलं मा हिँसिषमित्यपहतोऽररुः पृथिव्यै देवयजन्या इत्यादत्ते व्रजं गच्छ गोस्थानमिति हरति वेदिं प्रत्यवेक्षते वर्षतु ते द्यौर्रिति हृत्वोत्करे निवपति बधान देव सवितः परमस्यां परावति शतेन पाशैर्योऽस्मान्द्वेष्टि यं च वयं द्विष्मस्तमतो मा मौगिति’ इति।</p>
<p>यद्यप्यपहत इत्यनयोर्द्वितीयतृतीययोः पृथिवि देवयजनीत्ययमाद्यमन्त्रो नाऽऽम्नातस्तथाऽपि प्रथमपर्यायादनुषञ्जनीयः। यथा वाक्यस्य परिपूर्तये शब्दान्तरमनुषज्यते तथा प्रयोगपरिसमाप्त्यर्थं मन्त्रानुषङ्गगो न्याय्यः। अररुशयनेनोपहतवेदिभूमिपांसवः कियन्तोपि प्रथमपर्यायेऽपनीतस्तावता वेदिभूम्येकदेशो यागयोग्यः संपन्नः। अनेनैवाभिप्रायेण द्वितीयपर्यायेऽपहतोऽररुः पृथिव्यै देवयजन्या इति पृथिवि विशेष्यते। तृतीयपर्याये तु - अदेवयजन इत्यररुविशेषणम्। तदेवमुपहतास्तृणपांसवो यज्ञभूमेरुद्धृत्य यस्मिन्नुदग्देशे निरस्यन्ते स उत्कर उच्यते।</p>
<p>अररुरिति। कल्पः- ‘अररुस्ते दिवं मा स्कानिति न्युप्तमाग्नीध्रोऽञ्जलिनाऽभिगृह्णाति’ इति।</p>
<p>हे पांसुसमूहरूपोत्कर तव संबन्धी योऽररुः स स्वर्गं मा गच्छतु। द्वितीयतृतीयपर्याययोः प्रथमव्याख्ययाऽवबोद्धुं शक्यतया तावपेक्ष्य मन्त्रमेतं व्याचष्टे – ‘तेऽमन्यन्त। दिवं वा अयमितः पतिष्यतीति। तमररुस्ते दिवं मा स्कानिति दिवः पर्यबाधन्त। भ्रातृव्यो वा अररुः। अररुस्ते दिवं मा स्कानिति यदाह। भ्रातृव्यमेव दिवः परिबाधते ‘ (तै.ब्रा. ३.२.९) इति। ते देवाः केनाप्युपायेनाररुर्बन्धं छित्त्वा फलविघाताय स्वर्गं गमिष्यतीति मत्वा मन्त्रेण बन्धनं दृढीकृत्य दिवः सकाशाद्यथा परितो बाधितो भवति तथा यत्नं कृतवन्तः तरमादाग्नीध्राञ्जलिना पांसुराशौ निरुद्धे सति भ्रातृव्यः स्वर्गबाधितो भवति। मन्त्रान्व्याख्यायानुष्ठानं विधत्ते — ‘स्तम्बयजुर्हरति पृथिव्या एव भ्रातृव्यमपहन्ति। द्वितीयँ हरति। अन्तरिक्षादेवैनमपहन्ति। तृतीयँ हरति। दिव एवैनमपहन्ति। तूष्णीं चतुर्थँ हरति। परिमितादेवैनमपहन्ति’ (तै.ब्रा. ३.२.९) इति। यजुर्मन्त्रेण च्छिन्नो दर्भः स्तम्बयजुः। तच्च स्तम्बरूपं स्फ्येन च्छित्त्वोत्करदेशे हरेत्। त्रिवारमेवं हरणेन लोकेभ्यो भ्रातृव्यो हतो भवति। अमन्त्रकेण चतुर्थहरणेनापरिमिताद्ब्रह्माण्डात्सर्वस्माद्भ्रातृव्यावघातः।</p>
<p>वसव इति। कल्पः – ‘अथ पूर्वं परिग्राहं परिगृह्णाति वसवस्त्वा परि गृह्णन्त गायत्रेण छन्दसेति दक्षिणतो रुद्रास्त्वा परि गृह्णन्तु त्रैष्टुभेन छन्दसेति पश्चादादित्यास्त्वा परि गृह्णन्तु जाग्रतेन छन्दसेत्युत्तरतः’ इति।</p>
<p>आहवनीयगार्हपत्ययोर्मध्ये वेदिं खनितुं वेदिमानाय स्फ्येन दिक्त्रये रेखात्रयं कर्तव्यम्। सोऽयं वेदः परिग्राहः। परिग्रहीताऽध्वर्युर्दिक्त्रये क्रमेण भावनया वस्वादिरूपः। परिग्राहसाधनभूतः स्फ्यश्च च्छन्दस्त्रयरूपः। तमिमं परिग्राहं विधत्ते — ‘असुराणां वा इयमग्र आसीत्। यावदासीनः परापश्यति। तावद्देवानाम्। ते देवा अब्रुवन्। अस्त्वेन नोऽस्यामपीति। क्यन्नो दास्यथेति। यावत्स्वयं परिगृह्णीथेति। ते वसवस्त्वेति दक्षिणतः पर्यगृह्णन्। रुद्रास्त्वेति पश्चात्। आदित्यास्त्वेत्युत्तरतः। तेऽग्निना प्राञ्चोऽजयन्। वसुभिर्दक्षिणा। रुद्रैः प्रत्यञ्चः। आदित्यैरुदञ्चः। यस्यैवं विदुषो वेदिं प्रतिगृह्णन्ति। भवत्यात्मना। पराऽस्य भ्रातृव्यो भवति’ (तै.ब्रा. ३.२.९) इति। पुरा कदाजिदसुराणां विजये सति एषां पृथिवी कृत्स्नाऽपि तेषामेव स्वभूताऽऽसीत्। देवानां कोऽपि भूम्यंशभूतो नाभूत्। किंतु यो देवो यत्र यदोपविष्टो यावद्देशं पश्यति तत्र तावान्देशस्तस्य देवस्य तदा स्वाधीनोऽभवत्। ततो देवा असुरानयाचन्त युष्मदधीनायामस्यां पृथिव्यां कोप्यंशोऽस्माकं नियतोऽपेक्षितस्तत्र कियद्भूस्थानमस्मभ्यं दास्यथेति। ततोऽसुरैरनुज्ञाता देवा मन्त्रैर्वेदिं स्वकीयत्वेन स्वीकृतवन्तः। तस्याश्च वेदेः प्राच्यामाहवनीयोऽग्निः पालको दक्षिणादिषु वस्वादयः। ततश्चतुर्दिक्ष्ववस्थितानां देवानामग्न्यादिमुखेन विजय एव। तस्मादेवं विदुषो यस्य यजमानस्याध्वर्यवो यथोक्तमन्त्रैर्वेदिं परिगृह्णीयुः स यजमानः स्वेनैव रूपेणाभिप्रख्यातो भवति। तस्य भ्रातृव्यः पराभवति। परिगृह्णन्तीति बहुवचनं पूजार्थं प्रयोगभेदाभिप्रायेण वा।</p>
<p>देवस्येति। बौधायनः – ‘अथ प्राचीं स्फ्येन वेदिमुद्धन्ति। देवस्य सवितुः सवे कर्म कृण्वन्ति वेधस इति’ इति।</p>
<p>आपस्तम्बस्तु शाखान्तरमन्त्रेण भूमेरुपरिभागावस्थितायास्तृणसहिताया मृद उद्धननमभिधाय ब्रूते — ‘देवस्य सवितुः सव इति खनति’ इति।</p>
<p>परमेश्वरस्यानुज्ञायां सत्यां वेधसः समाना अध्वर्यव इदमुद्धननरूपं खननरूपं वा कर्म कुर्वन्ति। ईश्वरानुज्ञया सर्वैर्जनैः स्वाभीष्टं कर्म क्रियत इत्येतद्विदुषां प्रसिद्धमित्याह — ‘देवस्य सवितुः सव इत्याह प्रसूत्यै। कर्म कृण्वन्ति वेधस इत्याह। इषितँ हि कर्म क्रियते’ (तै.ब्रा. ३.२.९) इति। वेदेर्दिग्द्वये निम्नतां विधत्ते – ‘पृथिव्यै मेध्यं चामेध्यं च व्युदक्रामताम्। प्राचीनमुदीचीनं मेध्यम्। प्रतीचीनं दक्षिणा मेध्यम्। प्राचीमुदीचीं प्रवणां करोति। मेध्यामवैनां देवयजनीं करोति’ (तै.ब्रा. ३.२.९) इति। व्युदक्रामतां विभागमाप्नुताम्। अंसाकारेण श्रोण्याकारेण च कोणेषु चतुर्ष्वौन्नत्यं विधत्ते –प्राञ्चौ वेद्यँसावुन्नयति। आहवनीयस्य परि गृहीत्यै। प्रतीची श्रोणी। गार्हपत्यस्य परिगृहीत्यै। अथो मिथुनत्वाय’ (तै.ब्रा. ३.२.९) इति। अंसयोः श्रोण्योश्च प्रत्येकं युग्मतया मिथुनत्वम्। यद्वा पुमानंसो योषिच्छ्रोणिरिति मिथुनत्वम्। भूमेरूर्ध्वभागस्य त्वक्स्थानीयस्य स्फ्येनापसारणं विधत्ते – ‘उद्धन्ति। यदेवास्या अमेध्यम्। तदपहन्ति’ (तै.ब्रा. ३.२.९) इति। तमेव विधिमनूद्यार्थवादान्तरमाह — ‘उद्धन्ति। तस्मादोषधयः पराभवन्ति’ (तै.ब्रा. ३.२.९) इति। तस्मादुद्धननाद्भूमिष्ठास्तृणस्तम्बा बर्हिरास्तरणहविरासादनविरोधिनो विनश्यन्ति। भूमावत्यन्तं निरूढानां तृणमूलानामुद्धननमात्रेणापगमाभावात्पृथग्यत्नेन च्छेदनं विधत्ते – ‘मूलं छिनत्ति। भ्रातृव्यस्यैव मूलं छिनत्ति। मूलं वा अतितिष्ठद्रक्षाँस्यनूत्पिपते’ (तै.ब्रा. ३.२.९) इति। वैरिणो मूलं निवासाधिकरणं गृहादिकम्। यदि तृणमूलां भूमिमतीत्य किंचिदवतिष्ठेत तदा तदनु रक्षाँस्युद्भवेयुः तस्मान्मूलं छेदनीयम् छेदनसाधनं विधत्ते — ‘यद्धस्तेन छिन्द्यात्। कुनखिनीः प्रजाः स्युः। स्फ्येन छिनत्ति। वज्रो वै स्फ्यः। वज्रेणैव यज्ञाद्रक्षाँस्यपहन्ति’ (तै.ब्रा. ३.२.९) इति। स्फ्यस्य वज्रत्वमन्यत्र स्पष्टमाम्नातम् – ‘इन्द्रो वृत्राय वज्रं प्राहरत्। स त्रेधा व्यभवत्। स्फ्यस्तृतीयम्। रथस्तृतीयम्। यूपस्तृतीयम्’ इति। प्रदेशपरिमितं वेदिखननं विधत्ते — “पितृदेवत्याऽतिखाता। इयतीं खनति। प्रजापतिना यज्ञमुखेन संमिताम्’ (तै.ब्रा. ३.२.९) इति। यदेयं वेदिः प्रादेशपरिमाणमतीत्य खाता स्यात्तदा पितृदेवत्यत्वादियं दैविकी न भवेत्। इयतीमिति प्रादेशपरिमाणाभिनयः। प्रजापतिसृष्टतया तद्रूपं यज्ञपुरुषस्य मुखम्। तच्च प्रादेशपरिमितम्। अतस्तत्संमितां वेदिं खनेत्। पक्षान्तरं विधत्ते – ‘वेदिर्देवेभ्यो निलायत। तां चतुरङ्गुलेऽन्वविन्दन्। तस्माच्चतुरङ्गुलं खेया’ (तै.ब्रा. ३.२.९) इति। केनापि निमित्तेन देवेभ्यो विमुखीभूता वेदिदेवता भूमौ निलीना सती चतुरङ्गुलमात्रां खननेन लब्धा। तस्माच्चतुरङ्गुलं खनेत्। तं विधिमनूद्यार्थवादान्तरमाह — ‘चतुरङ्गुलं खनति। चतुरङ्गुले ह्योषधयः प्रतितिष्ठन्ति’ (तै.ब्रा. ३.२.९) इति।<br>
ओषधिमूले भूमेरन्तश्चतुरङ्गुलं प्रसृते सति ता ओषधयो वायुना नोन्मूल्यन्ते। पक्षान्तरं विधते – ‘आ प्रतिष्ठायै खनति। यजमानमेव प्रतिष्ठां गमयति’ (तै.ब्रा. ३.२.९) इति।<br>
यदि चतुरङ्गुलप्रमाणेन प्रादेशप्रमाणेन वा सिकतादिप्रयुक्तशैथिल्याद्भूमिर्न लभ्यते तदा तल्लाभपर्यन्तं खनेत्। दक्षिणस्यां दिश्यौन्नत्यं विधत्ते – ‘दक्षिणतो वर्षीयसीं करोति। देवयजनस्यैव रूपमकः’ (तै.ब्रा. ३.२.९) इति। प्राचीमुदीचीं प्रवणां करोतीत्यनेनैव सिद्धेऽप्यौन्नत्ये पुनरपि कुड्याकारेण मृत्तिकामप्रक्षेपोऽत्र विधीयते। अकः कृतवान्भवति। लोष्टभावरहितां सिकतया सदृशीं मृदं वेद्यां सर्वत्र विकिरेदित्याह – ‘पुरीषवतीं करोति। प्रजा वै पशवः पुरीषम्। प्रजयैवैनं पशुभिः पुरीषवन्तं करोति’ (तै.ब्रा. ३.२.९) इति।</p>
<p>ऋतमिति। कल्पः – ‘उत्तरं परिग्राहं परिगृह्णाति ऋतमसीति दक्षिणत ऋतसदनमसीति पश्चादृतश्रीरसीत्युत्तरतः’ इति।</p>
<p>ऋतं सत्यम्। तच्च सत्यत्वं त्रिष्वस्ति वेद्यां हविषि फले च। असुरदानात्पूर्वमासीनो देवो यावन्तं भूदेशं पश्यति न तस्य देवयजनत्वं नियतम्। अतोऽनृत त्वम्। वेदेरदत्तत्वात्तन्न पुनः परावर्तत इत्यृतत्वम्। ततो हे वेदे त्वमृतमसि। हविषः फलहेतुत्वं न कदाचिद्व्यभिचरतीत्यस्ति सत्यत्वम्। तच्च सत्यं हविरस्यां वेद्यां सीदति। ततो हे वेदे त्वमृतसदनमसि। फलस्यावश्यंभावित्वादस्त्यृतत्वम्। तच्च फलं हविर्द्वारेण वेद्या श्रीयते। ततो हे वेदे त्वमृतश्रीरसि। विधत्ते – ‘उत्तरं परिग्राहं परिगृह्णाति। एतावती वै पृथिवी। यावती वेदिः। तस्या एतावत एव भ्रातृव्यं निर्भज्य। आत्मन उत्तरं परिग्राहं परिगृह्णाति’ (तै.ब्रा. ३.२.९) इति। वेदिव्यतिरिक्ताया भूमेरासुरत्वेन कर्मण्यनुपयोगादुपयुक्ता भूमिर्वेदिरेव। तथा सति पूर्वपरिग्राहेण महाभूमेः संबन्धिनो वेदिरूपादेव तावतः प्रदेशाद्वैरिणं निःसार्य स्वार्थमुत्तरपरिग्राहं कुर्यात्। मन्त्रार्थो मन्त्रपदेष्वेवाभिव्यक्त इत्याह — “ऋतमस्यृतसदनमस्यृतश्रीरसीत्याह — यथायजुरेवैतत्” (तै.ब्रा. ३.२.९) इति।</p>
<p>धा इति। बौधायनः – ‘अथ प्रतीचीँ स्फ्यन वेदिं योयुप्यते धा असि स्वधा अस्युर्वी चासि वस्वी चासि पुरा क्रूरस्य विसृपो विरप्शिन्नुदादाय पृथिवीं जीरदानुर्यामैरयच्चन्द्रमसी स्वधाभिस्तां धीरासो अनुदृश्य यजन्त इति” इति।</p>
<p>आपस्तम्बो मन्त्रभेदमाह — ‘धा असि स्वधा असीति प्रतीचीं वेदिँ स्फ्येन योयुप्यते, उदादाय पृथिवीं जीरदानुरिति वेदिमनुवीक्षते’ इति।</p>
<p>योयुप्यते समी करोति। विविधं रपणं शब्दनमुच्चैरुपांशुत्वादिभेदेन मन्त्रोच्चारणं विरप्। तद्वन्त ऋत्विजो विरप्शाः। लोमशशब्दवद्द्रष्टव्यम्। विरप्शा ऋत्विजो यस्यां वेद्यां सा वेदिर्विरीप्शनी। तस्याः संबोधनं छान्दसं विरप्शिन्निति। हे वेदे क्रूरस्योत्करे पाशैर्बद्धस्याररोर्विसर्पणान्निर्गमात्पुरा त्वं दैविकहविषां धारयित्र्यसि। स्वधाशब्देनैतत्ते तत ये च त्वामन्वित्यादिनोक्तं पैतृकपिण्डादिकमुपलक्ष्यते। तेनापि युक्ताऽसि। अत एव कृत्स्नधारणाद्विस्तीर्णा चासि। पुरोडाशादिरूपधनवत्त्वाद्वस्वी चासि। द्रव्यवत्यसि। जीरा जीवनशीला दानवो हविषां दातारो यावज्जीवादिशास्त्रप्रेरिता यजमाना यस्यां पृथिव्यां सा पृथिवी जीरदानुः। द्वितीयार्थे प्रथमा। यद्वा जीराश्च ते दानवश्च। छान्दसो वचनव्यत्ययः। पूर्वे यजमाना वेदिरूपां यां पृथिवीं कृत्स्नभूमेरासुर्याः सकाशादूर्ध्वमादाय चन्द्रमस्यमृतकिरणैः सार्धं स्थापितवन्तः, इदानींतनास्तु धीमन्तस्तामिमां वेदिं मनसाऽनुचिन्त्य तस्यां जयन्ते। समीकरणं विधत्ते — ‘क्रूरमिव वा एतत्करोति। यद्वेदिं करोति। धा असि स्वधा असीति योयुप्यते शान्त्यै’ (तै.ब्रा. ३.२.९) इति। विशेषणद्वयेन कृत्स्नभूमिरूपत्वमशेषधनोपेतत्वं च संपाद्यत इत्याह – ‘उर्वी चासि वस्वी चासीत्याह। उर्वीमेवैनां वस्वीं करोति’ (तै.ब्रा. ३.२.९) इति। विसृपः पुरेत्युक्याऽररुप्रयुक्तमशुचित्वं निवार्यत इत्याह ‘पुरा क्रूरस्य विसृपो विराप्शिन्नित्याह मेध्यत्वाय’ (तै.ब्रा. ३.२.९) इति। चन्द्रमस्यैरयन्नित्यनुसंधानस्य प्रयोजनमाह – ‘उदादाय पृथिवीं जीरदानुर्यामैरयञ्चन्द्रमसि स्वधाभिरित्याह। यदेवास्या अमेध्यम्। तदपहत्य। मेध्यां देवयजनीं कृत्वा। यददश्चन्द्रमसि मेध्यम्। तदस्यामेरयति’ (तै.ब्रा. ३.२.९) इति। एरयति आनयतीत्यर्थः। अनुदृश्येति पदस्याभिप्रायमाह — ‘तां धीरासो अनुदृश्य यजन्त इत्याहानुख्यात्यै’ (तै.ब्रा. ३.२.९) इति। अनुसंधानायेत्यर्थः। आग्नीध्रं प्रति प्रैषमुत्पादयति – प्रोक्षणीरासादय। इध्माबर्हिरुपसादय। स्रुवं च स्रुचश्च संमृड्ढि पत्नीँ संनह्य। आज्येनोदेहीत्याहानुपूर्वतायै’ (तै.ब्रा. ३.२.९) इति। बह्वर्थविषयप्रैषोऽनुक्रमेणानुष्ठानायोपयुज्यते। आग्नीध्रस्यानुष्ठानं विधत्ते — ‘प्रोक्षणीरासादयति। आपो वै रक्षोघ्नीः। रक्षसामपहत्यै। स्फ्यस्य वर्त्मन्त्सादयति यज्ञस्य संतत्यै’ (तै.ब्रा. ३.२.९) इति। प्रोक्षणीनामपां बाहुल्यं विधत्ते — ‘उवाच हासितो दैवलः। एतावतीर्वा अमुष्मिल्ँ लोके आप आसन्। यावतीः प्रोक्षणीरिति। तस्माद्बह्वीरासाद्याः’ (तै.ब्रा. ३.२.९) इति। अस्मिन्यागे यावत्यः प्रोक्षण्य आसाद्यन्ते तावत्य एवामुष्मिल्ँलेक आपो भवन्तीति देवलेनोक्तत्वाद्बाहुल्यमत्र कर्तव्यम्। उत्करे स्फ्यस्य परित्यागं ध्यानविशिष्टं विधत्ते – ‘स्फ्यमुदस्यन्। यं द्विष्यात्तं ध्यायेत्। शुचैवैनमर्पयति’ (तै.ब्रा. ३.२.९) इति। यथोक्तप्रैषकाले स्फ्यस्य तिर्यग्वारणं विधत्ते – ‘वज्रो वै स्फ्यः। यदन्वञ्चं धारयेत्। वज्रेऽध्वर्युः क्षण्वीत। पुरस्तात्तिर्यञ्चं धारयति। वज्रो वै स्फ्यः। वज्रेणैव यज्ञस्य दक्षिणतो रक्षाँस्यपहन्ति। अग्निभ्यां प्राचश्च प्रतीचश्च। स्फ्येनोदीचश्चाधराचश्च। स्फ्येन वा एष वज्रेणास्यै पाप्मानं भ्रातृव्यमपहत्य। उत्करेऽधि प्रवृश्चति। यथोपधाय वृश्चन्त्येवम्’ (तै.ब्रा. ३.२.९) इति। स्फ्यस्य वज्रत्वप्रतिपादकं श्रुत्यन्तरं पूर्वमुदाहृतम्। अन्वञ्चमभिमुखम्। क्षण्वति म्रियेत। तत्परिहाराय वेद्यां पूर्वभागे तिर्यञ्चं धारयेत्। तथा सति दक्षिणाग्रत्वेन वेदेर्दक्षिणदिश्यवस्थितानि रक्षांसि हतानि भवन्ति। आहवनीयाग्निना पूर्वदिगवस्थितानसुरान्हन्ति। गार्हपत्याग्निना पश्चिमदिगवस्थितान्। स्फ्यस्य मूलेनोत्तरदिगवस्थितानसुरान्हन्ति। स्फ्यस्याधोधारणयाऽधस्तनान्। ऊर्ध्वधारणयोपरितनानित्यपि द्रष्टव्यम्। एवं तिर्यञ्चं धारयन्नध्वर्युः पापरूपं वैरिणमस्या वेदेरपहत्योत्करे छिनत्ति। यथा काष्ठं कस्मिंश्चिदाधारेऽवस्थाप्य लोकाश्छिन्दन्ति तद्वत्। हस्तप्रक्षालनं विधत्ते – ‘हस्ताववनेनिक्ते। आत्मानमेव पवयते’ (तै.ब्रा. ३.२.९) इति। स्फ्यस्यापि तद्विधत्ते – ‘स्फ्यं प्रक्षालयति मेध्यत्वाय। अथो पाप्मन एव भातृव्यस्य न्यङ्गं छिनत्ति’ (तै.ब्रा. ३.२.९) इति। प्रक्षालितः स्फ्यो यज्ञयोग्यो भवति। किंचानेन पापरूपस्य वैरिणः शरीरं छिन्नं भवति। आग्नीध्रस्यानुष्ठानं विधत्ते — ‘इध्माबर्हिरुपसादयति युक्त्यै। यज्ञस्य मिथुनत्वाय। अथो पुरो रुचमेवैतां दधाति। उत्तरस्य कर्मणोऽनुख्यात्यै’ (तै.ब्रा. ३.२.९) इति। इध्मस्य बर्हिषश्चोभयोः सहैव सादनं परस्परं योगाय। तेन च योगेन यज्ञसंबन्धि मिथुनं भवति। किंवैतामुपसादनरूपां दीप्तिं पुरः करोति। तया दीप्त्योत्तरं कर्तव्यं ख्यापितं भवति। तयोरुपसादने प्रागग्रत्वं विधत्ते – ‘न पुरस्तात्प्रत्यगुपसादयेत्। यत्पुरस्तात्प्रत्यगुपसादयेत्। अन्यत्राऽऽहुतिपथादिध्मं प्रतिपादयेत। प्रजा वै बर्हिः। अपराध्नुयाद्बर्हिषा प्रजानां प्रजननम्। पश्चात्प्रगुपसादयति। आहुतिपथेनेध्मं प्रतिपादयति। संप्रत्येव बर्हिषा प्रजानां प्रजननमुपैति’ (तै.ब्रा. ३.२.९) इति। इध्मस्याऽऽहुतिपथः प्रागग्रत्वम्। प्रत्यगग्रेण बर्हिषा प्रजानामुत्पत्तिर्विनश्येत्। ततः स्वयं पश्चादवस्थायोभयं प्रागग्रमुपसादयेत्। तथा सतीध्मस्याऽऽहुतिपथो नापैति। संप्रत्येव समीचीनेन बर्हिषा प्रजोत्पत्तिं प्राप्नोति। इध्माबर्हिषोः परस्परं दिग्भेदं विधत्ते — ‘दक्षिणमिध्मम्। उत्तरं बर्हिः। आत्मा वा इध्मः। प्रजा बर्हिः। प्रजा ह्यात्मन उत्तरतरा तीर्थे। ततो मेघमुपनीय। यथादेवतमेवैनत्प्रतिष्ठापयति। प्रतितिष्ठति प्रजया पशुभिर्यजमानः’ (तै.ब्रा. ३.२.९) इति। पितुर्यजमानस्य दक्षिणभागो युक्तः। प्रजाया उत्तरभागः। तथा सत्युभयं तीर्थे योग्यस्थाने संपद्यते। ततस्तदुभयं यज्ञं नीत्वा तत्तद्देवतामनतिक्रम्य स्थापितवान्भवति। एतेन यजमानस्य प्रजापशुसमृद्धिर्भवति।</p>
<p>अत्र विनियोगसंग्रहः —</p>
<p>“आददे स्फ्यं समादत्त इन्द्रस्येत्यभिमन्त्रयेत्। पृथिवि स्तम्बयजुश्छित्त्वा ह्यपगृह्णाति भूरजः॥१॥<br>
व्रजं गच्छेदुदग्देशं वर्ष वेदिं समीक्षते। बधा धूलिं क्षिपेदेवं पुनः स्तम्बहृतिद्वयम्॥२॥<br>
अथात्र पूर्ववत्मन्त्रा अराऽग्नीध्रोऽञ्जलौ धरेत्। वसत्रिभिर्ग्रहो वेदेर्देव वेदिं खनेदमूम्॥३॥<br>
ऋतोत्तरपरिग्राहो धा असीति समीकृतिः। उदादायेति वेदीक्षा मन्त्रोक्ताः पञ्चविंशतिः’ ॥४॥ इति।</p>
<p>अथ मीमांसा।</p>
<p>तृतीयाध्यायस्य सप्तमपादे चिन्तितम् —<br>
“मुख्याङ्गतैव वेद्यादेः प्रयाजाध्यङ्गताऽपि वा। तद्वाक्यं प्रक्रियायुक्तं मुख्याङ्गत्वस्य बोधकम्॥<br>
मुख्याङ्गस्यापि वेद्यादेः प्रयाजादिषु चाङ्गता। मुख्यार्थत्वात्त्प्रयाजादेश्चापूर्वव्यवधानतः” इति॥</p>
<p>दर्शपूर्णमासयोः श्रूयते – वेद्यां हवींष्यासादयति बर्हिषि हवींष्यासादयतीति। तथा तद्धर्माः श्रूयन्ते ‘वेदिं खनति बर्हिर्लुनाति’ इत्यादयः। मुख्यानि हवींष्याग्नेयपुरोडाशादीनि। अमुख्यहवींषि तु प्रयाजाद्यर्थानि। तत्र स्वस्वधर्मसहितानि वेद्यादीनि प्रकरणबलान्मुख्यहविषामेवाङ्गानि। वेद्यां हवींष्यासादयतीति वाक्यात्सर्वहविरङ्गतेति चेन्न। प्रकरणेन वाक्यस्य संकोचनीयत्वात्। यदि वाक्यं प्रकरणनैरपेक्ष्येण स्वतन्त्रं स्यात्, तदा सादनमात्रपर्यवसानेन यागाभावे वैयर्थ्यं स्यात्। सौमिकहविषामप्येतद्वेद्यासादनं प्रसज्येत। तस्मान्मुख्यं हविरङ्गं वेद्यादिकमिति प्राप्ते ब्रूमः — अस्तु वैयर्थ्यातिप्रसङ्गपरिहारेण प्रकृतापूर्वसाधनभूतहविःषु वेद्यादेरङ्गत्वम्। प्रयाजादिहवींष्यपि स्वकीयावान्तरपूर्वद्वारा मुख्यापूर्वसाधनान्येवेति तदङ्गत्वमपि वेद्यादेर्युक्तम्। एवं सति वाक्यस्यात्यन्तसंकोचो न भविष्यति। पञ्चमाध्यायस्य प्रथमपादे चिन्तितम् —</p>
<p>“पुरोडाशाभिवासान्तस्यापकर्षोऽस्ति दर्शके। न वाऽऽद्योऽस्त्वपकृष्टाया वेदेर्वैगुण्यहानये॥<br>
अभिवासात्परा वेदिरिति तत्क्रमबोधतः। प्रागेव विहिता दर्शे वेदिर्नातेऽपकर्षणम्” इति।</p>
<p>दर्शपूर्णमासयोः पुरोडाशस्य कपालेषु श्रपितस्याऽऽच्छादनमाम्नातम् — भस्मनाऽभिवासयतीति। तत उर्ध्वं वेदिराम्नता। तेनैव क्रमेण पौर्णमासीयागे प्रतिपद्यनुष्ठानं कृतम्। दर्शयागे तु वेदेरपकर्ष आम्नातः — ‘पूर्वेद्युरमावास्यायां वेदिंकरोति’ इति। तत्र वेदेः पूर्वभाविनोऽभिवासनान्तस्याङ्गसमूहस्यापकर्षः कर्तव्योऽन्यथा वेदेर्वैगुण्यप्रसङ्गादिति प्राप्ते ब्रूमः — ‘यदि दर्शः पूर्णमासीविकारः स्यात्तदा पौर्णमास्यां कॢप्तः क्रमो दर्शेऽतिदिश्येत। न त्वसौ विकारः। तस्मात्कश्चित्क्रमोऽत्र स्वातन्त्र्येणोन्नेय़ः। क्रमोन्नयनं च सर्वेषु धर्मेष्वाम्नातेषु पश्चात्पाठादिभिः संपद्यते। वेदिपदार्थश्चाभिवासनादूर्ध्वं दर्शपूर्णमाससाधारण्येनाऽऽम्नातः। विशेषतस्तु दर्शयागे पूर्वेद्युरेवाऽऽम्नायते। तथा सत्यभिवासनवेद्योः क्रमबौधात्प्रागेव दार्शिकवेदे पूर्वदिनसंबन्धावगमात्तदेव तस्याः स्थानमिति वेदेरपि तावन्नापकर्षः। तत्कुतोऽभिवासनान्तस्याङ्गसमूहस्यापकर्षः।</p>
<p>प्रथमाध्यायस्य चतुर्थपादे चिन्तितम् —</p>
<p>“प्रोक्षणीः संस्कृतिर्जातिर्योगो वा सर्वभूमिषु। तथोक्तेः संस्कृतिर्जातिः स्याद्रूढेः प्रबलत्वतः॥<br>
अन्योन्याश्रयतो नाऽऽद्यो न जातिः कल्प्यशक्तितः। योगः स्यात्कॢप्तशक्तित्वात्कॢप्तिव्याकरणाद्भवेत् “ इति॥</p>
<p>दर्शपूर्णमासयोः श्रूयते — ‘प्रोक्षणीरासादयति’ इति। तत्र प्रोक्षणीशब्दस्याभिमन्त्रणासादनादिसंस्कृतिः प्रवृत्तिनिमित्तम्। कुतः। सर्वेषु वैदिकप्रयोगप्रदेशेषु संस्कृतानामेवापां प्रोक्षणीशब्देनोच्यमानत्वादित्येकः पक्षः। लोके जलक्रीडायां प्रोक्षणीभिरुद्वेजिताः प्रवृत्तिनिमित्तम्। न च प्रकर्षेणोक्ष्यते सिच्यत आभिरिति योगौऽव शङ्कनीयो रूढेः प्रबलत्वादिति पक्षान्तरम्। तत्र न तावत्संस्कारो युक्तोऽन्योन्याश्रयत्वात्। विहितेष्वभिमन्त्रणादिसंस्कारेष्वनुष्ठितेषु पश्चात्संस्कृतास्वप्सु प्रोक्षणीशब्दप्रवृत्तिः। तत्प्रवृत्तौ सत्यां प्रोक्षणीशब्देनापोऽनूद्याभिमन्त्रणादिविधिरित्यन्योन्याश्रयत्वम्। नापि जातिपक्षो युक्तः। उदकजातौ प्रोक्षणीशब्दस्य वृद्धव्यवहारे पूर्वमकॢप्तत्वेनेतः परं कल्पनीयत्वात्। ततो गोशब्दवदश्वकर्णशब्दवच्च रूढो न भवति। योगस्तु व्याकरणेन कॢप्तः सोपसर्गोद्धातोः करणे ल्यूट्प्रत्ययेन व्युत्पादनात्। तस्मात्प्रोक्षणीशब्दो यौगिकः। घृतादेः प्रोक्षणीत्वं प्रयोजनम्।</p>
<p>द्वितीयाध्यायस्य प्रथमपादे चिन्तितम् —</p>
<p>“प्रोक्षणीरासादयेति निगदस्त्रिविधाद्बहिः। यजुर्वोच्चैस्त्वधर्मस्य भेदादस्य चतुर्थता॥<br>
परप्रत्यायनार्थत्वादुच्चैस्त्वं यजुरेव सः। तल्लक्षणेन युक्तत्वात्त्रैविध्यमिति सुस्थितम्” इति॥</p>
<p>प्रोक्षणीरासदयेध्माबर्हिरुपसादयाग्नीन्विहर बर्हिः स्तृणीहीत्यादयो निगदा आम्नाताः। परसंबोधनार्था मन्त्रा निगदाः। ते च पूर्वेभ्य ऋग्यजुःसामभ्यो बहिर्भूताश्चतुर्थप्रकाराः। कुतः। पादगीत्योक्सामलक्षणयोराभावत्प्रश्लिष्टपाठस्य यजुर्लक्षणस्य सत्त्वेऽपि धर्मभेदेन यजुष्यन्तर्भावानुपपत्तेः। उपांशु यजुषोच्चैर्निगदेनेति हि धर्मभेद इति प्राप्ते ब्रूमः — बहिर्ब्राह्मणा भोज्यन्तां परिव्राजकास्त्वन्तरित्यत्र सत्येव परिव्राजकानां ब्राह्मण्ये पूजानिमित्तो विशेषो यथा तथा निगदानां यजुर्लक्षणोपेतत्वाद्यजुषामेव सतां परप्रत्यायननिमित्त उच्चैस्त्वं धर्मः। ततो मन्त्राणां त्रैविध्यं सुस्थितम्।</p>
<p>आदद इत्यादौ स्वराः प्रसिद्धाः। दक्षिण इत्यत्र स्वाङ्गाख्यायामादिर्वेत्याद्युदात्तः। पृथिवीत्यत्र वाक्यादित्वेन षाष्ठिकामन्त्रिताद्युदात्तत्वत्। अररुरित्यत्रार्तिधातोररुप्रत्यय आद्युदात्तः। गोस्थानमित्यत्र कृदुत्तरपदप्रकृतिस्वरत्वे प्राप्ते तदपवादे ‘मन्क्तिन्व्याख्यानशयनासनस्थानयाजकादिक्रीताः’ (पा.सू. ६-२-१५१) मन्नन्तं क्तिन्नन्तं व्याख्यानादिचतुष्टयं याजकादिगणः क्रीतशब्दश्चोत्तरपदमन्तोदात्तं भवतीत्यन्तोदात्तत्वे प्राप्ते ‘परादिश्छन्दसि बहुलम्’ (पा.सू. ६-२-१९९) इत्युत्तरपदाद्युदात्तः। वर्षत्विति वाक्यादिः। तथा बधानेत्यपि। तत्र शानजादेशस्य चित्त्वादन्तोदात्तः। पाशशब्दो घञन्तः। द्वेष्टीत्यत्र यच्छब्दयोगान्न निघातः। गायत्रशब्दस्य तृच्प्रत्ययान्तत्वात्प्रत्ययस्वरः। त्रैष्टुभजागतशब्दयोरञ्प्रत्यये सत्याद्युदात्तः। उर्वीशब्दो ङीषन्तः। वस्वीशब्दो वृषादिः। पुरोडाशशब्दस्य निपातत्वाभावादन्तोदात्तः। विसृप इत्यत्रोत्तरपदस्य कसुन्प्रत्ययान्तत्वादाद्युदात्तः। उददायेत्यत्र ल्यपः पित्त्वाद्धातुस्वरावशेषे कृत्स्वरः। जीरदानुशब्दो दासीभारादिः। ऐरयन्नित्यत्र यच्छब्दयोगान्निघाताभावे सति, आडागमस्य विहितमुदात्तत्वं सति शिष्टम्। चन्द्रमसीति पृषोदरादिः। अनुदृश्येति कृत्स्वरः॥</p>
<p>इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीय-संहिताभाष्ये प्रथमकाण्डे प्रथमप्रपाठके नवमोऽनुवाकः॥९॥</p>
<p>(अथ प्रथमकाण्डे प्रथमप्रपाठके दशमोऽनुवाकः)<br>
नवमे वेदिरुक्ता। दशमे वेद्यामासादनीयस्याऽऽज्यादिहविषो ग्रहणमभिधीयते।<br>
प्रत्युष्टमिति। बोधायनः — ‘अथैताः स्रुचः समादत्ते दक्षिणेन स्रुवं जुहूपभृतौ सव्येन ध्रूवां प्राशित्रहरणं वेदपरिवासनानीति गार्हपत्ये प्रतितपति प्रत्युष्टँ रक्षः प्रत्युष्टा अरातयोऽग्नेर्वस्तेजिष्ठेन तेजसा निष्टपामीति’ इति।<br>
आपस्तम्बस्य मते प्रत्युष्टमग्नेर्व इत्येतौ द्वौ मन्त्रौ। तौ च संमार्जनात्प्राक्पश्चाच्च क्रमेण स्रुचां तापने विनियुज्येते। प्रत्युष्टमन्त्रो व्याख्यातः। (TB - 3.3.1 - 1) हे स्रुचो युष्मानतितीक्ष्णेनाग्नेस्तेजसा निःशेषेण तपामि। अनिष्टपरिहारायेष्टसिद्धये चोभौ मन्त्रावित्याह – ‘प्रत्युष्टँ रक्षः प्रत्युष्टा अरातय इत्याह। रक्षसामपहत्यै। अग्नेर्वस्तेजिष्ठेन तेजसा निष्टपामीत्याह मेध्यत्वाय’ (ब्रा.का.३ प्र.३ अ.१) इति। (#TB)<br>
गोष्ठमिति। कल्पः – अथ स्रुवं संमार्ष्टि गोष्ठं मा निर्मृक्षं वाजिनं त्वा सपत्नसाहँ संमार्ज्मीत्यथ जुहूं संमार्ष्टि वाचं प्राणं मा निर्मृक्षं वाजिनीं त्वा सपत्नसाहीँ संमार्ज्मीत्यथोपभृतं संमार्ष्टि चक्षुः श्रोत्रं मा निर्मृक्षं वाजि त्वा सपत्नसाहँ संमार्ज्मीत्यथ ध्रुवां संमार्ष्टि प्रजां योनिं मा निर्मृक्षं वाजिनीं त्वा सपत्नसाहीँ संमार्ज्मीति’ इति।<br>
हे स्रुव गवां स्थानं मा विनाशयमीत्यभिप्रेत्यान्नवन्तं वैरिणमभिभवितारं त्वां सम्यक्शोधयामि। एवमन्येषु योज्यम्। द्वितीयतृतीयमन्त्रयोर्मा निर्मृक्षमित्यादिरनुषज्यते। (TB - 3.3.1 - 2) मन्त्राणां स्पष्टार्थत्वमभिप्रेत्य तद्व्याख्यानमुपेक्ष्यानुष्ठानं विधत्ते ‘स्रुचः संमार्ष्टि’ (ब्रा. का. ३ प्र. ३ अ. १) इति। तत्र क्रमं विधत्ते – ‘स्रुवमग्रे। पुमाँसमेवाऽऽभ्यः सँश्यति मिथुनत्वाय’ (ब्रा. का. ३ प्र. ३ अ. १) इति। स्रुवः पुमाञ्जुह्वाद्याः स्रियः। ततस्ताभ्यः पूर्वभावित्वं स्रुवस्य युक्तम्। सँश्यति सम्यक्तनू करोति विवाहार्थं संस्करोतीत्यर्थः। जुह्वादीनां पौर्वापर्यं विधत्ते — ‘अथ जुहूम्। अथोपभृतम्। अथ ध्रुवाम्’ (ब्रा. का. ३ प्र. ३ अ. १) इति। प्रशंसति – ‘असौ वै जुहूः। अन्तरिक्षमुपभृत्। पृथिवि ध्रुवा। इमे वै लोकाः स्रुचः। वृष्टिः संमार्जनानि। वृष्टिर्वा इमाल्ँ लोकाननुपूर्वं कल्पयति। ते ततः कॢप्ताः समेधन्ते’ (ब्रा. का. ३ प्र. ३ अ. १) इति। क्रमावस्थानसाम्येन स्रुचां लोकत्वम्। संमृज्यन्ते स्रुचो यैर्वेदाग्रैस्तानि संमार्जनानि। पूर्वं दर्भेर्वेदं कृत्वा तदग्राणि परिवास्य तानि वेदपरिवासनानि स्रुचां संमार्जनाय स्थापितानि। तेषां वृष्टिजन्यतया वृष्टिरूपत्वम् वृष्टिरूपैर्वेदाग्रैर्लोकरूपाणां जुह्वादीनां क्रमेण संमार्जने सति वृष्टिरेवानुक्रमवर्तिनो लोकान्धान्यादिसंपन्नान्करोति। ततस्ते लोकाः संपन्नाः सम्यगभिवर्धन्ते। वेदनं प्रशंसति – ‘समेधन्तेऽस्मा इमे लोकाः प्रजया पशुभिः। य एवं वेद’ (ब्रा. का. ३ प्र. ३ अ. १) इति। वेदपरिवासनानामग्रमूलावयवयोर्व्यवस्थां दर्शयति — ‘यदि कामयेत वर्षुकः पर्जन्यः स्यादिति। अग्रतः संमृज्यात्। वृष्टिमेव नियच्छति। अवाचीनाग्रा हि वृष्टिः। यदि कामयेतावर्षुकः स्यादिति। मूलतः संमृज्यात्। वृष्टिमेवोद्यच्छति’ (ब्रा. का. ३ प्र. ३ अ. १) इति। नियच्छति न्यग्भावेन प्रवर्तयति। उद्यच्छत्योर्ध्वाकारेण वारयति। तस्मिन्नेव विषये संप्रदायविदां मतमाह – ‘तदु वा आहुः। अग्रत एवोपरिष्टात्संमृज्यात्। मूलतोऽधस्तात्। तदनुपूर्वं कल्पते। वर्षुको भवतीति’ (ब्रा. का. ३ प्र. ३ अ. १) इति। उपरिष्टादिति स्रुचो बिलभागः। अधस्तादिति तद्दण्डभागः। एवं सति परिवासनानां स्रुवस्तुचां चाग्रमग्रेण संबध्यते मूलं मूलेनेत्यानुपूर्वी समा भवति। पर्जन्यश्च वर्षति। बिलभागे विशेषमाह – ‘प्राचीमभ्याकारम्। अग्रैरन्तरतः। एवमिव ह्यन्नमद्यते। अथो अग्राद्वा ओषधीनामूर्जं प्रजा उपजीवन्ति। ऊर्ज एवान्नाद्यास्यावरुद्ध्यै’ (ब्रा. का. ३ प्र. ३ अ. १) इति। बिलभागे पश्चिमोपक्रमां प्रागवसानां स्रुक्संमार्जनक्रियां कृत्वा बिलस्याभ्यन्तरे सर्वत आकृष्याऽऽकृष्य मुखबिले प्रक्षिपति तद्वत्। किंच प्रजा ओषधीनामग्रभागादानीय रसमुपजीवन्ति तद्वत्। अत्र परिवासनाग्रैः संमार्जनं रसरूपस्यात्तुं योग्यस्यान्नस्य प्राप्त्यै भवति। दण्डभागे विशेषमाह — ‘अधस्तात्प्रतीचीम्। दण्डमुत्तमतः। मूलेन मूलं प्रतिष्ठित्यै’ (ब्रा. का. ३ प्र. ३ अ. १) इति। अधस्तादवस्थितं दण्डं प्रति प्रागुपक्रमां पश्चिमावसानां संमार्जनक्रियामुत्तमेन दर्भभागेन (ण) कुर्यात्। तथा सति दर्भमूलेन स्रुवो मूलं संबध्यते। तच्च प्रतिष्ठित्यै भवति। बिलदण्डयोरुक्तां व्यस्थां लौकिक लिङ्गेन द्रढयति — तस्मादरत्नौ प्राञ्च्युपरिष्टाल्लोमानि। प्रत्यञ्च्यधस्तात्। स्रुग्ध्येषा’ (ब्रा. का. ३ प्र. ३ अ. १) इति। मणिबन्धादूर्ध्वं सूक्ष्मरोमाणि प्राङ्मुखान्यधस्तात्तु प्रत्यङ्मुखानि। एषा हि लौकिकी स्रुक्तद्दृष्टान्तेन वैदिक्यामपि स्रुचि यथोक्तप्रकारो द्रष्टव्यः। अत्र केचिदाहुः – ऊर्ध्वबिलत्वेन हस्तधृतायाः स्रुच ऊर्ध्वाधोभागौ कृत्स्नावप्युपरिष्टादधस्ताच्छब्दाभ्यां विवक्षितौ न तु बिलभागदण्डभागौ। एवं धारकहस्तेऽप्यूर्ध्वाधोदेशौ। तथा सत्युक्तं लोमलिङ्गमनुकूलमिति। तर्हि तथैवास्तु। स्रवस्य प्रथमतः संमार्जनं रूपककल्पनायोपपादयति – ‘प्राणो वै स्रुवः। जुहूर्दक्षिणो हस्तः। उपभृत्सव्यः। आत्मा ध्रुवा। अन्नँ संमार्जनानि। मुखतो वै प्राणोऽपानो भूत्वा। आत्मानमन्नं प्रविश्य। बाह्यतस्तनुवँ शुभयति। तस्मात्स्रुवमेवाग्रे संमार्ष्टि। मुखतो हि प्राणोऽपानो भूत्वा। आत्मानमन्नमाविशति’ (ब्रा. का. ३ प्र. ३ अ. १) इति। आत्मा हस्तयोर्मध्यवर्तिशरीरम्। मुखसंचारिणो वायोः प्राणापानाभिधेये द्वे वृत्ती। उच्छ्वासरूपेण बहिर्निर्गच्छन्ती प्राणवृत्तिः। निःश्वासरूपेणान्तः प्रविशत्यपानवृत्तिः। तत्र प्राणरूपो वायुः प्राणतां परित्यज्य स्वयमपानो भूत्वा मुखे प्रक्षिप्तमन्नग्रासं मध्यशरीरे प्रवेश्य बाह्यं हस्तादिरूपं शरीरं पुष्ट्या शोभितं करोति। तस्मादन्नरूपैर्वेदाग्रैः प्राणरूपस्य स्रुवस्याऽऽदौ संमार्जनं कर्तव्यम्। तथा कृते सति प्रथमतोऽन्नप्रवेशः पश्चाद्बाह्यहस्तरूपस्य जुह्वादेः शोभेत्येतदुपपन्नम्। प्रसङ्गात् प्राणापानवेदनं प्रशंसति – ‘तौ प्राणापानौ। अव्यर्धकः प्राणापानाभ्यां भवति। य एवं वेद’ (ब्रा. का. ३ प्र. ३ अ. १) इति। प्रकर्षेण बहिरनितीति प्राणः। अपकर्षेणान्तरनितीत्यपानः। इत्येवं वृत्तिभेदात्तौ प्राणापानौ संपन्नाविति वेदितुरकाले प्राणापानाभ्यां वियोगो मृत्युरूपो न भवति। (#TB)<br>
(TB - 3.3.2 - 1) मन्त्रमुत्पाद्य विनियुङ्क्ते — ‘दिवः शिल्पमवततम्। पृथिव्याः ककुभि श्रितम्। तेन वयँ सहस्रवल्शेन। सपत्नं नाशयामसि स्वाहेति। स्रुक्संमार्जनान्यग्नौ प्रहरति’ (ब्रा. का. ३ प्र. ३ अ. २) इति। दिवः सकाशाद्वृष्टिरूपेणावः प्रसृतमिदं दर्शरूपं चित्रं वस्तु भूमेरुपर्याश्रितं शतशाखेन तेन दर्भेण वयं वैरिणं नाशयामः। इदं दर्भरूपं हुतमस्तु। अनेन मन्त्रेण वेदपरिवासनान्यग्नौ प्रक्षिपेत्। अस्मिन्मन्त्रे संमार्जनानि न प्रतीयन्त इति शङ्कां वारयति — ‘आपो वै दर्भाः। रूपमेवैषामेतन्महिमानं व्याचष्टे’ (ब्रा. का. ३ प्र. ३ अ. २) इति। दिवोऽवततमित्यनेन वृष्टिरूपा आपः प्रतीयन्ते। आपश्च दर्भरूपाः। दर्भरूपेणोत्पत्तिः पूर्वमेवोत्पवनब्राह्मणे दर्शिता। तस्मादेतन्मन्त्रगतशब्दस्वरूपमेवैषां दर्भाणां दिवः शिल्पत्वादिलक्षणं महिमानं प्रख्यापयति। अस्य मन्त्रस्यानुष्टुप्छन्दस्त्वमृग्रूपत्वं चानुसंधेयमित्याह – ‘अनुष्टुभर्चा’ (ब्रा. का. ३ प्र. ३ अ. २) इति। संमृज्यादिति शेषः। विधेयमनुष्टुप्त्वं स्तौति — ‘आनुष्टुभः प्रजापतिः प्राजापत्यो वेदः। वेदस्याँ स्रुक्संमार्जनानि। स्वेनैवैनानि छन्दसा। स्वया देवतया समर्धयति’ (ब्रा. का. ३ प्र. ३ अ. २) इति। जगत्सृष्टौ प्रजापतेरनुष्टुप्सहकारिणीति तापनीयोपनिषदि श्रूयते – ‘स एतं मन्त्रराजं नारसिंहमानुष्टुभमपश्यत्।तेन वै सर्वमिदमसृजत’ इति। तस्मात्प्रजापतेरानुष्टुभमपश्यत्। ‘प्रजापतेर्वा एतानि श्मश्रूणि। यद्वेदः’ इति वक्ष्यति। तस्माद्वेदस्य प्राजापत्यत्वम्। तथा सति वेदाग्रस्य स्वकीयं छन्दः स्वकीया च देवतेत्युभयं समृद्धिहेतुर्भवति। न केवलं छन्दसः प्राशस्त्यं किंतु ऋचोऽपीत्याह — ‘अथो ऋग्वाव योषा। दर्भो वृषा। तन्मिथुनम्। मिथुनमेवास्य तद्यज्ञे करोति प्रजननाय। प्रजायते प्रजया पशुभिर्यजमानः’ (ब्रा. का. ३ प्र. ३ अ. २) इति। वृषा सेचनसमर्थः पुमान्। अत्र स्रुक्संमार्जनानामुक्तमन्त्रेणाग्नौ प्रक्षेप इत्येकः पक्षः। अद्भिः प्रक्षाल्योत्करे परित्यजेदित्यपरः पक्षः। अत एव सूत्रकारोऽग्नौ प्रहरतीत्युक्त्वा पुनरप्याहोत्करे वा न्यस्यतीति। तमिमं पक्षं विधत्ते — ‘तान्येके वृथैवापास्यन्ति। तत्तथा न कार्यम्। आरब्धस्य यज्ञियस्य कर्मणः स विदोहः यद्येनानि पशवोऽभितिष्ठेयुः। न तत्पशुभ्यः कम्। अद्भिर्मार्जयित्वोत्करे न्यस्येत्। यद्वै यज्ञियस्य कर्णोऽन्यत्राऽऽहुतीभ्यः संतिष्ठते। उत्करो वाव तस्य प्रतिष्ठा। एताँहि तस्मै प्रतिष्ठां देवाः सम्भरन्। यदद्भिर्मार्जयति। तेन शान्तम्। यदुत्करे न्यस्यति। प्रतिष्ठामेवैनानि तद्गमयति। प्रतितिष्ठति। प्रजया पशुभिर्यजमानः’ (ब्रा. का. ३ प्र. ३ अ. २) इति। किंचिदद्भिः प्रक्षालनमकृत्वैव यत्र क्वापि परित्यज्यन्ति। तदयुक्तम्। य एषोऽनुष्ठानप्रकारः स कर्मणो विपरीतं फलं दोग्धि। अप्रक्षालितदर्भाक्रमणेन पशूनां रोगोत्पत्त्या सुखं न भवेत्। मार्जनेन तच्छान्तं भवति। आहुतिव्यतिरिक्तस्य यज्ञियद्रव्यस्योत्करः समाप्तिस्थानमिति देवैः संपादितत्वात्तत्रैव परित्यागे प्रतिष्ठा भवति। अग्निप्रहरणपक्षमेव द्रढयितुमुत्करे परित्यागं दूषयति — ‘अथो स्तम्बस्य वा एतद्रूपम्। यत्स्रुक्संमार्जनानि। स्तम्बशो वा ओषधयः। तासां जरत्कक्षे पशवो न रमन्ते। अप्रियो ह्येषां जरत्कक्षः। यावदप्रियो ह वै जरत्कक्षः पशूनाम्। तावदप्रियः पशूनां भवति। यस्यैतान्यत्राग्नेर्दधति’ (ब्रा. का. ३ प्र. ३ अ. २) इति। अथोशब्द उत्करपक्षव्यावृत्त्यर्थः। ओषधयो द्विविधाः। स्तम्बरूपा नवदाव्यरूपाश्च। कोमलतृणाभावदस्वादुर्जरत्कक्षः स्तम्बः। दावाग्निदग्धप्रदेशे वृष्ट्या समुत्पन्नः कोमलस्वादुतृणसमूहो नवदाव्यः। तत्र स्रुक्संमार्जनानि स्तम्बलूनतया स्तम्बरूपाणि। यद्येतान्यग्नेरन्यत्रोत्करे त्यजे(ज्ये)रंस्तदा तत्र तत्र विकीर्णानि तानि बहुस्तम्बा ओषधयः संपद्यन्ते। तासामोषधीनां संबन्धिनि जरत्कक्षे प्रीत्यभावाज्जरत्कक्षवद्यजमानोऽपि पशूनामप्रिय इत्यपशुरेव स्यात्। अग्निप्रहरणपक्षं द्रढयति – ‘नवदाव्यासु वा ओषधीषु पशवो रमन्ते। नवदावो ह्येषां प्रियः। यावत्प्रियो ह वै नवदावः पशूनाम्। तावात्प्रियः पशूनां भवति। यस्तैतान्यग्नौ प्रहरन्ति। तस्मादेतान्यग्नावेव प्रहरेत्। यतरस्मिन्त्संमृज्यात्। प्रशूनां धृत्यै’ (ब्रा. का. ३ प्र. ३ अ. २) नवः प्रत्यासन्नपूर्वकालभावी दावाग्निर्यस्य कोमलस्यौषधिसमूहस्य सोऽयं नवदावः। तादृशौषधिवद्यजमानोऽपि संमार्जनानामग्नौ प्रहरेण पशूनां प्रियो भवति। तस्मादाहवनीये गार्हपत्ये वा यस्मिन्ननग्नौ स्रुचः प्रतितप्य संमृष्टास्तस्मिन्नेव प्रहरणं यजमानगृहे पशूनां बहूनां धारणाय भवति। स्रुक्संमार्जनप्रसङ्गादग्निसंमार्जनानामपि कंचिन्मन्त्रमुत्पाद्य विनियुङ्क्ते — ‘यो भूतानामधिपतिः। रुद्रस्तन्तिचरो वृषा। पशूनस्माकं मा हिँसी। एतदस्तु हुतं तव स्वहेत्यत्यग्निसंमार्जनान्यग्नौ प्रहरति’ (ब्रा. का. ३ प्र. ३ अ. २) इति। तन्तिः कर्मसंतानं तत्र चरतीति तन्तिचरः। वृषा देवेषु श्रेष्ठः। हे रुद्र स त्वमस्माकं पशून्मा हिँसीः। एतदग्निसंमार्जनद्रव्यं तव हुतमस्तु। तस्यैवार्थस्यानुवादकः स्वाहेतिशब्दः। यैर्दर्भैरिध्मः संनद्धस्तैरेवाग्निं संमृज्य स्वकाले संप्राप्ते तानि संमार्जनान्यग्नौ प्रहरेत्। प्रथमतोऽग्नौ संमृष्टे प्रधानयागादूर्ध्वमन्वाहार्यरूपायां दक्षिणायामृत्विग्भ्यो दत्तायामनूयाजहोमात्पूर्वं द्वितीयमग्नौ संमृष्टे सति तत्प्रहरणकालः। अग्निदग्धप्रदेशे पुनरुत्पद्य सग्यग्वर्धमानत्वादग्नौ दर्भाणां प्रहरणं युक्तमित्याह — ‘एषा वा एतेषां योनिः। एषा प्रतिष्ठा। स्वामेवैनानि योनिम्। स्वां प्रतिष्ठां गमयति। प्रतितिष्ठति प्रजया पशुभिर्यजमानः’ (ब्रा. का. ३ प्र. ३ अ. २) इति। एषा वह्निरूपा। न चाग्निप्रहरणे रुद्रविषयो मन्त्रो व्यधिकरण इति वाच्यम्। अग्नेरेवात्र रुद्रत्वात्। ‘रुद्रो वा एषः। यदग्निः। स एवर्हि जातः’ इति श्रुत्यन्तरात्। यदरोदीत्तद्रुद्रस्य रुद्रत्वमिति निर्वचनाच्च। (#TB)<br>
आशासानेति। कल्पः — ‘अथैनां पत्नीमन्तरेण वेद्युत्करौ प्रपाद्य जघनेन दक्षिणेन गार्हपत्यमुदीचीमुपवेश्य योक्त्रेण सनंह्यति आशासाना सौमनसं प्रजाँ सौभाग्यं तनूम्। अग्नेनुव्रता भूत्वा सं नह्ये सुकृताय कमिति’ इति।<br>
(TB - 3.3.3 - 1) या पत्नी वह्नेरनुसारिणी भूत्वा सौमनस्याद्याशासाना वर्तते तामेतां शोभनकर्मणे सुखं यथा भवति तथा बध्नामि। योक्त्रबन्धनाय गार्हपत्यसमीपे पत्न्या उपवेशनं विधत्ते – ‘अयज्ञो वा एषः। योऽपत्नीकः। न प्रजाः प्रजायेरन्। पत्न्यन्वास्ते। यज्ञमेवाकः। प्रजानां प्रजननाय’ (ब्रा. का. ३ प्र. ३ अ. ३) इति। अकः कृतवान्भवति। बन्धनकालेऽप्युपवेशनमेव न तूत्थानयित्याह — ‘यत्तिष्ठन्ती संनह्येत। प्रियं ज्ञातिँ रुन्ध्यात्। आसीना संनह्यते। आसीना ह्येषा वीर्यं करोति’ (ब्रा. का. ३ प्र. ३ अ. ३) इति। रुन्ध्यात् नाशयेत्। चिरमप्यवस्थातुं शक्यत्वादासीनायाः सामर्थमस्ति। दिग्देशौ विधत्ते – ‘यत्पश्चात्प्राच्यन्वासीत। अनया समदं दधीत। देवानां पत्निया समदं दधीत। देशाद्दक्षिणत उदीच्यन्वास्ते। आत्मनो गोपीथाय’ (ब्रा. का. ३ प्र. ३ अ.३) इति। समदः कलहः। गार्हपत्यस्य पश्चाद्भागे प्राङ्मुखत्वे सति प्राचीनप्रवणया वेदिरूपया पृथिव्या सह कलहः स्यात्। पत्नीसंयाजहोमेषु तृतीयाहुतेर्या देवता देवपत्नि तस्या अपि तदेव स्थानमिति तयाऽपि सह कलहं कुर्यात्। अतो दक्षिणदिशे स्वरक्षार्थमुदङ्मुखी तिहेत्। ननु सर्वा अपि योषितः सौमनस्यादिकामानाशासते तत्र को विशेषोऽस्या इत्याशङ्क्य मन्त्रे पूर्वार्धस्याभिप्रायमाह — ‘आशासाना सौमनसमित्याह। मेध्यामेवैनां केवलीं कृत्वा। आशिषा समर्धयति’ (ब्रा. का. ३ प्र. ३ अ. ३) इति। देवयजनप्रवेशेन यज्ञयोग्यां पापक्षयेण केवलीं कृत्वाऽऽशासानेति ब्रुवन्सत्ययाऽऽशिषा स मृद्धां करोति। अनुव्रतसूचितमर्थमाह – ‘अग्नेरनुव्रता भूत्वा संनह्ये सुकृताय कमित्याह। एतद्वै पत्नियै व्रतोपनयनम्। तेनैवैनां व्रतमुपनयति’ (ब्रा. का. ३ प्र. ३ अ. ३) इति। पत्न्याः स्वातन्त्र्येण कर्माधिकाराभावात्पत्न्या सह तदधिकारे सत्येतदेव योक्त्रं तस्या अनुव्रतस्वीकरणलिङ्गम्। यथा विवाहे स्त्रियाः कण्ठे मङ्गलसूत्रं लिङ्गं तद्वत्। अस्मिन्नर्थे लौकिकवैदिकप्रसिद्धिं दर्शयति — ‘तस्मादाहुः। यश्चैवं वेद यश्च न। योक्त्रमेव युते। यमन्वास्ते। तस्यामुष्मिल्ँ लोके भवतीति योक्त्रेण’ (ब्रा. का. ३ प्र. ३ अ. ३) इति। यस्मात्सूत्रधारणं लोकवेदयोर्नियमस्वीकारे लिङ्गम्। लोके हि दूरदेशवर्तिदेवतादर्शनं संकल्पयन्तः सूत्रं बध्नन्ति। वेदेऽप्युपनयनव्रते मौञ्जीं बध्नन्ति। तस्माद्यो यागं जानाति यश्च न जानाति तादृशाः सर्वेऽप्येवमाहुः इयं पत्नी योक्त्रमवश्यं युते मिश्रयति बध्नाति यं पतिमन्वेषा व्रतं स्वीकृत्याऽऽस्ते तस्य संबन्धिना मङ्गलसूत्रेणामुष्मिल्ँ लोके युक्ता भवति। प्रकारान्तरेण योक्त्रं स्तौति – ‘यद्योक्त्रम्। स योगः। यदास्ते। स क्षेमः। योगक्षेमस्य कॢप्त्यै’ (ब्रा. का. ३ प्र. ३ अ. ३) इति। अप्राप्तस्य वस्तुनः प्राप्तिर्योगः। प्राप्तस्य रक्षणं क्षेमः। अतो योक्त्रबन्धनमुदङ्मुखासनं चोभयसिद्धये भवति। मनसि किमभिप्रेत्यासौ बध्यत इत्याशङ्क्याऽऽह — ‘युक्तं क्रियाता आशीः कामे युज्याता इति। आशिषः समृद्ध्यै’ (ब्रा. का. ३ प्र. ३ अ. ३) इति। मया शास्त्रीयं कर्म क्रियतेऽतः सौमनस्यादिरूपा ममेयमाशीः फले युज्यताम्। अनेनाभिप्रायेणाऽशीः समृद्धा भवति। विधत्ते — ‘ग्रन्थिं ग्रथ्नाति। आशिष एवास्यां परिगृह्णाति। पुमान्वै ग्रन्थिः। स्त्री पत्नी। तन्मिथुनम्। मिथुनमेवास्य तद्यज्ञे करोति प्रजननाय। प्रजायते प्रजया पशुभिर्यजमानः। अथो अर्धो वा एष आत्मनः। यत्पत्नी। यज्ञस्य धृत्या अशिथिलंभावाय’ (ब्रा. का. ३ प्र. ३ अ. ३) सौमनस्याद्याशिषः सर्वा अपि योक्त्रग्रन्थिना तस्यां परिगृहीता भवन्ति। यज्ञ कर्तुरर्धस्वरूपभूता पत्नी। ततस्तदीयग्रन्थिना यज्ञो ध्रियते न तु शिथिलो भवति। (#TB)<br>
सुप्रजस इति। कल्पः — ‘जघनेन गार्हपत्यमुपसीदति सुप्रजसस्त्वा वयँ सुपत्नीरुपसेदिम। अग्ने सपत्नदम्भनमदब्धासो अदाभ्यमिति’ इति।<br>
हेऽग्ने वयं त्वामुपसीदामः। कीदृश्यो वयं सुप्रजसः शोभनप्रजोपेताः। शोभनः पतिर्यासां ताः सुपत्न्यः। त्वत्प्रसादाददब्धासः केनाप्यतिरस्कृताः। कीदृशं त्वां सपत्नदम्भनं वैरिविनाशिनमदाभ्यं केनाप्यतिरस्कार्यम्। (TB - 3.3.3 - 2) पत्न्या उपसी(स)दने प्रयोजनं दर्शयति — ‘सुप्रजसस्त्वा वयँ सुपत्नीरुपसेदिमेत्याह। यज्ञमेव तन्मिथुनी करोति। ऊनेऽतिरिक्तं धीयाता इति प्रजात्यै’ (ब्रा. का. ३ प्र. ३ अ. ३) इति। शोभनः पतिर्यस्या इत्यभिधानाद्यज्ञं मिथुनवन्तं करोति। तस्मिन्मिथुने पत्या कर्मण्यनुष्ठीयमाने सति यज्ञाङ्गं तेनानुष्ठितं सदूनं भवति। तत्रोनप्रदेशे तदङ्गमतिरिक्तं तेनाननुष्ठितमनया पत्न्या ध्रियतेऽनुष्ठीयते। अत एव पत्नीकर्तव्यं पूर्णपात्रनिनयनमाम्नायते — ‘अञ्चलौ पूर्णपात्रमानयति। रेत एवास्यां प्रजां दधाति’ इति। एवमन्यदपि तत्कर्तव्यमुदाहार्यम्। अत ऊनं पत्नी परिपूरयतीति प्रयोजनेन पत्न्याः प्रवेशने सति तन्मिथुनं प्रजननाय संपद्यते। (#TB)<br>
इममिति - यथा सप्तमेऽनुवाके कपालोपधानप्रसङ्गेन तद्विमोचनमन्त्रोऽप्याम्नात एवमत्रापि योक्त्रबन्धनप्रसङ्गेन योक्त्रविमोकमन्त्र आम्नायते — विष्यामि विमुञ्चामि। सुकेतः सुज्ञानः। सवित्रा बद्धेऽस्मिन्योक्त्ररूपे वरुणांशे विमुक्ते सति धातुर्ब्रह्मणो योनौ स्थानेऽनुष्ठितस्य कर्मणः फलभूते लोके पत्या सह मे सुखं करोमि।<br>
अस्य च योक्त्रस्य विमोक्षः स्वकाले कर्तव्यः। पिष्टलेपफलीकरणहोमाभ्यामूर्ध्वं प्रायश्चित्तहोमेभ्यः पूर्वमस्य स्वकालः। अत एव कल्पसूत्रकारस्तस्मिन्प्रदेशे पठति – ‘इमं विष्यामीति पत्नी योक्त्रपाशं मुञ्चते तस्याः सयोक्त्रेऽञ्चलौ पूर्णपात्रमानयति समायुषा संप्रजयेत्यानीयमाने जपति’ इति।<br>
सोऽपि मन्त्रोऽत्रैवानन्तरमाम्नातः —<br>
समायुषेति। हेऽग्नेऽहमायुषा संगच्छे प्रजया संगच्छे, पातिव्रत्यलक्षणेन वर्चसा संगच्छे। अनेन पत्या पुनः पुनः पत्नी भूत्वा संगच्छे। वियोगः कदाचिदपि मा भूदित्यर्थः। मम शरीरेण जीवात्मा चिरं संगच्छताम्।<br>
महीनामिति। कल्पः — महीनां पयोऽस्योषधीनाँ रसस्तस्य तेऽक्षीयमाणस्य निर्वपामि देवयज्याया इति तस्यां पवित्रान्तर्हितायामाज्यं निरूप्य’ इति।<br>
यद्यप्यत्र मन्त्रकाण्डे देवयज्याया इति पदं नाऽम्नातं तथाऽपि ब्राह्मणानुसरेण तत्पठितव्यम्। महीशब्दस्य गौरित्यर्थः। अत एव सप्तमकाण्डे गां प्रस्तुत्याऽऽम्नायते महीनां गवां पयोसि साक्षात्तज्जन्यत्वात्। ओषधीनां रसश्चासी परम्परया तज्जन्यत्वात्। तादृशस्य क्षयेण रहितस्य तव स्वरूपं देवयागार्थं पात्र्यां निर्वपामि। (TB - 3.3.3 - 3) इमं वि ष्यामि समायुषेत्यस्य मन्त्रद्वयस्यात्राप्रासङ्गिकत्वात्तद्व्याख्यानमुपेक्ष्यानन्तरस्य मन्त्रस्य पूर्वभागे स्पष्टार्थतां दर्शयति – ‘महीनां पयोऽस्योषधीनाँ रस इत्याह। रूपेमवास्यैतन्महिमानं व्याचष्टे’ (ब्रा. का. ३ प्र. ३ अ. ३) इति। उत्तरभागस्य तेऽक्षीयमाणस्येति पदस्याभिप्रायमाह – ‘तस्य तेऽक्षीयमाणस्य निर्वपामि देवयज्याया इत्याह। आशिषमेवैतामाशास्ते’ (ब्रा. का. ३ प्र. ३ अ. ३) इति। (#TB) (TB - 3.3.4 - 1) आज्यभागाङ्गतां विधत्ते — ‘घृतं च वै मधु च प्रजापतिरासीत्। यतो मध्वासीत्। ततः प्रजा असृजत। तस्मान्मधुषि प्रजननमिवास्ति। तस्मान्मधुषा न प्रचरन्ति। यातयामं हि। आज्येन प्रचरन्ति। यज्ञो वा आज्यम्। यज्ञेनैव यज्ञं प्रचरन्त्ययातयामत्वाय’ (ब्रा. का. ३ प्र. ३ अ. ४) इति। प्रजापतिः पूर्वं यागसाधनं सृष्टिसाधनं चाभिप्रेत्य स्वयमेव सत्यसंकल्पतया घृतमधुरूपेण परिणतोऽभूत्। यस्मादुत्पत्तिबीजत्वमभिप्रेत्य मध्वभूत्तस्मान्मधुबीजेन प्रजा असृजत। अत एव मधुना नानाबीजोत्पादनं विद्यते। तेनोत्पादनेन यतो गतसारं ततो मधुना यागं न कुर्वन्ति। सारवत्त्वादाज्येन यागं कुर्युः। सर्वयज्ञहेतुत्वादाज्यस्य यज्ञत्वं तद्धेतुत्वं च वक्ष्यते — ‘सर्वस्मै वा एतद्यज्ञाय गृह्यते। यद्ध्रुवायामाज्यम्’ इति। अतो यज्ञयोग्यसाधनेनैव यज्ञस्यानुष्ठानान्नास्ति गतसारत्वदोषः। (#TB)<br>
महीनामिति। कल्पः — ‘अथैनामाज्यमवेक्षयति महीनां पयोऽस्योषधीनाँ रसोऽदब्धेन त्वा चक्षुषाऽवेक्षे सुप्रजास्त्वायेति’ इति।<br>
अदब्धेन रोगानुपहतेन। (TB - 3.3.4 - 2) विधत्ते — ‘पत्न्यवेक्षते। मिथुनत्वाय प्रजात्यै। यद्वै पत्नी यज्ञस्य करोति। मिथुनं तत्। अथो पत्निया एवैष यज्ञस्यान्वारम्भोऽनवच्छित्त्यै’ (ब्रा. का. ३ प्र. ३ अ. ४) इति। यज्ञस्य पुरुषत्वात्तेन सह पत्न्या मिथुनत्वम्। किंच पत्न्या आज्यावेक्षणरूप एष एव यजमानमनु यज्ञारम्भः। दंपत्योर्द्वयोरप्यारम्भे सति यज्ञो न विच्छिद्यते। (#TB)<br>
तेज इति। कल्पः – ‘अथैनद्गार्हपत्येऽधिश्रयति तेजोऽसीति समिधमुपयत्य प्राङ्घरति तेजोऽनुप्रेहीत्यथैनदाहवनीयेऽधिश्रयत्यग्निस्ते तेजो मा वि नैदिति’ इति। हे आज्य त्वं तेजोरूपमसि तेजोरूपमाहवनीयमनुपवेष्टुं गच्छ। अयमाहवनीयोऽग्निस्त्वदीयं तेजो माऽपयतु। (TB - 3.3.4 - 3) अनुष्ठानविधिपूर्वकं मन्त्रं व्याचष्टे – ‘अमेध्यं वा एतत्करोति। यत्पत्न्यवेक्षते। गार्हपत्येऽधिश्रयति मेध्यत्वाय। आहवनीयमभ्युद्र्एवति। यज्ञस्य संतत्यै। तेजोऽसि तेजोऽनु प्रेहीत्याह। तेजो वा अग्निः। तेज आज्यम्। तेजसैव तेजः समर्धयति। अग्निस्ते तेजो मा वि नैदित्याहाहिँसायै’ (ब्रा. का. ३ प्र. ३ अ. ४) इति। (#TB)<br>
अग्नेरिति। बौधायनः – ‘अथैनद्याथाहृतं प्रति परिहृत्योत्तरार्धे वेद्यै निधायाध्वर्युरवेक्षते। अग्नेर्जिह्वाऽसि सुभूर्देवानां धाम्नेधाम्ने देवेभ्यो यजुषेयजुषे भवेति’ इति।<br>
आपस्तम्बः – ‘अग्रेर्जिह्वाऽसीति स्फ्यस्य वर्त्मन्सादयति’ इति।<br>
आहवनीये स्थितस्याऽऽज्यस्योदग्देशे समानेतुं स्फ्येन कांजिद्रेखां कृत्वा तस्यां सादयेत्। (TB - 3.3.4 - 4) हे आज्य ज्वालारूपाया जिह्वाया उत्पादकत्वादग्नेर्जिह्वाऽसि। देवानां सुखाय भवतीति सुभूः। ईदृशं त्वं तत्तदाहुतिस्थानाय तत्तन्मन्त्रपूर्वकग्रहणाय पर्याप्तं भव। व्याचष्टे — ‘अग्निर्जिह्वाऽसि सुभूर्देवानामित्याह। यथायजुरेवैतत्। धाम्नेधाम्ने देवेभ्यो यजुषेयजुषे भवेदित्याह। आशिषमेवैतामाशास्ते’ (ब्रा. का. ३ प्र. ३ अ. ४) इति। (#TB) शुक्रमिति। कल्पः – ‘अथैनदुदगग्राभ्यां पवित्राभ्यां पुनराहारमुत्पुनाति शुकमसीति प्रथमं ज्योतिरसीति द्वितीयं तेजोऽसीति तृतीयम्’ इति। शुक्रं दीप्तिमत्। (TB - 3.3.4 - 5) आज्यस्योत्पवनं विधत्ते – ‘तद्वा अतः पवित्राभ्यामेवोत्पुनाति। यजमानो वा आज्यम्। प्राणापानौ पवित्रे। यजमान एव प्राणापानौ दधाति’ (ब्रा. का. ३ प्र. ३ अ. ४) इति। यतो योषिद्वीक्षणेनामेध्यस्याऽऽज्यस्य मेध्यत्वाय गार्हपत्याद्यधिश्रवणं कृतमत एवात्यन्तशुद्ध्यर्थमुत्पुनीयात्। प्रकारविशेषं विधत्ते – ‘पुनराहारम्। एवमिव हि प्राणापानौ संचरतः ‘ (ब्रा. का. ३ प्र. ३ अ. ४) इति। आज्यस्थापिते पवित्रे प्राच्यां प्रोह्य पुनः पश्चादाहृत्य मध्यादूर्ध्वमुत्पुनीयात्। एवं त्रिवारमित्यभिप्रायेण वीप्सार्थो णमुल्प्रत्ययः प्रयुक्तः। मन्त्राणां स्पष्टार्थतां दर्शयति — ‘शुक्रमसि ज्योतिरसि तेजोऽसीत्याह। रूपमेवास्यैतन्महिमानं व्याचष्टे’ (ब्रा. का. ३ प्र. ३ अ. ४) इति। प्रतिमन्त्रक्रियां विधत्ते — ‘त्रिर्यजुषा। त्रय इमे लोकाः। एषां लोकानामाप्त्यै’ (ब्रा. का. ३ प्र. ३ अ. ४) इति। त्रित्वमनूद्यार्थदान्तरमाह – ‘त्रिः। व्यावृद्धि यज्ञः। अथो मेध्यत्वाय’ (ब्रा. का. ३ प्र. ३ अ. ४) इति। (#TB)<br>
देव इति। कल्पः – ‘अथ प्रोक्षणीरुत्पुनाति देवो वः सवितोत्पुनात्वच्छिद्रेण पवित्रेण वसोः सूर्यस्य रश्मिभिरिति पच्छः’ इति।<br>
(TB - 3.3.4 - 6) तदेतदुत्पवनं पवित्रविशिष्टं विधत्ते — ‘अथाऽऽज्यवतीभ्यामपः । रूपमेवाऽऽसामेतद्वर्णं दधाति। अपि वा उताऽऽहुः। यथा ह वै योषा सुवर्णँ हिरण्यं पेशलं बिभ्रती रूपाण्यास्ते। एवमेता एतर्हीति’ (ब्रा. का. ३ प्र. ३ अ. ४) इति। याभ्यां पवित्राभ्यामाज्यमुत्पूतं ताभ्यामेवाऽऽज्यलिप्ताभ्यामप उत्पुनीयात्। व्यत्ययेन स्त्रीलिङ्गत्वम्। एतदाज्यं स्वबिन्दुभिरासामपां वर्णविशेषोपेतं रूपं संपादयति। अपि च ताम्रादिकालुष्यराहित्येन शोभनवर्णोपेतं कटकाद्याकारसौकर्येण पेशलं हिरण्यं बिभ्रती योषवेमा आप आज्यबिन्दु युक्ता नेत्रप्रिया भवन्ति। मन्त्रगतच्छन्दःप्रभृत्यनुसंधेयतया विधत्ते – ‘आपो वै सर्वा देवताः। एषा हि विश्वेषां देवानां तनुः। यदाज्यम्। तत्रोभयोर्मीमाँसा। जामिः स्यात्। यद्यजुषाऽज्यं यजुषाऽप उत्पुनीयात्। छन्दसाऽप उत्पुनात्यजामित्वाय। अथो मिथुनत्वाय। सावित्रियर्चा। सवितृप्रसूतं मे कर्मासदिति। सवितृप्रसूतमेवास्य कर्म भवति। पच्छो गायत्रिया त्रिःषमृद्धत्वाय। अद्भिरेवौषधीः संनयति। ओषधीभिः पशून्। पशुभिर्यजमानम्’ (ब्रा. का. ३ प्र. ३ अ. ४) इति। उदकरूपेण वीर्येण देवताशरीरमुत्पद्यते। आहुतिरूपेणाऽऽज्येन तत्पोष्यते। तस्मादाज्योदकयोः सर्वदेवतारूपत्वे समे सति किमेतदुभयं यजुषैवोत्पुनीयादुताप ऋचेति। मीमांसायामालस्यनिवारणार्थमृचेति युक्तम्। ऋग्यजुर्भ्यां मिथुनत्वमपि संपद्यते। त्रिवारमुत्पूतास्वप्स्वादरातिशयात्ताभिरद्भिः क्रमेणौषधीपशुयजमानाः समृद्धा भवन्ति। (#TB)<br>
शुक्रं त्वेति। कल्पः – ‘आदत्ते दक्षिणेन स्रुवं सव्येन जुहूं वेदे प्रतिष्ठाप्य तस्यां गृह्णीते शुक्रं त्वा शुक्रायां धाम्रेधाम्रे देवेभ्यो यजुषेयजुषे गृहणामीत्येतेन यजुषा चतुर्गृहीतं गृहीत्वा संमृश्योत्प्रयच्छति। अथोपभृति गृह्णीते ज्योतिस्त्वा ज्योतिषि धाम्नेधाम्ने देवेभ्यो यजुषेयजुषे गृह्णामीत्येतेन यजुषाऽष्टगृहीतं गृहीत्वा भूयसे ग्रहान्गृह्णानः कनीया आज्यं गृह्णीते, तथैव संमृशयोत्प्रयच्छति। अथ ध्रुवायां गृह्णीतेऽर्चिस्त्वाऽर्चिषि धाम्नेधाम्ने देवभ्यो यजुषेयजुषे गृह्णामीत्येतेन यजुषा चतुर्गृहीतं गृहीत्वाऽभिपूर्य तथैव संमृश्योत्प्रयच्छति’ इति।<br>
(TB - 3.3.4 - 7) अत्र मध्यममन्त्रे धाम्नेधाम्न इत्यादिकमनुषज्यते। हे आज्य दीप्तं त्वां दीप्तायां तत्तन्मन्त्रपूर्वकग्रहणाय तंत्तद्धोमस्थानाय पर्याप्तं गृह्णाति। एवमितरयोर्योज्यम्। त्रिष्वपि मन्त्रेषु सामयजुःशब्दयोर्वीप्सायास्तात्पर्यमाह — ‘शुक्रं त्वा शुक्रायां ज्योतिस्त्वा ज्योतिषर्चिस्त्वाऽर्चिषीत्याह सर्वत्वाय। पर्याप्त्या अनन्तरायाय’ (ब्रा. का. ३ प्र. ३ अ. ४) इति। आहुतिबाहुल्यं सर्वत्वम्। एकैकस्यामाहुतावाज्यबाहुल्यं पर्याप्तिः। आहुतेः कस्या अप्यलोपोऽनन्तरायः ॥ (#TB)<br>
(TB - 3.3.5 - 1) यदेतदाज्यावेक्षणं पूर्वमुक्तं तत्र विशेषं वक्तुं तत्प्रस्तौति — ‘देवासुराः संयत्ता आसन्। स एतमिन्द्र आज्यस्यावकाशमपश्यत्। तेनावैक्षत। ततो देवा अभवन्। पराऽसुराः। य एवं विद्वानाज्यमवेक्षते। भवत्यात्मना। पराऽस्य भ्रातृव्यो भवति’ (ब्रा. का. ३ प्र. ३ अ. ५) इति। अवकाशः प्रकाशको मन्त्रः। स चाग्नेर्जिह्वाऽसीत्यादिकः। अभिघारणरूपत्वकथनेनावेक्षणं प्रशंसति – ‘ब्रह्मवादिनो वदन्ति। यदाज्योनान्यानि हवीँष्याभिघारयति। अथ केनाऽऽज्यमिति। शत्येनेति ब्रूयात्। चक्षुर्वै सत्यम्। सत्येनैवैनदभिघारयति’ (ब्रा. का. ३ प्र. ३ अ. ५) इति। वक्तुर्विप्रलम्भसंभवाच्छ्रुतोऽर्थः कदाचिद्व्यभिचरत्यपि दृष्टस्तु न तथेति। चक्षुः सत्यं, शुक्तिरजतरज्जुसर्पव्यभिचारस्तु काचकामलादिदोषप्रयुक्तः। अवेक्षणे निमीलनरूपं विशेषं – “ईश्वरो वा एषोऽन्धे भवितोः। यश्चक्षुषाऽऽज्यमवेक्षते। निमील्यावेक्षेत। दाधाराऽऽत्मन्चक्षुः। अभ्याज्यं धारयति’ (ब्रा. का. ३ प्र. ३ अ. ५) इति। आज्यस्याऽऽदित्यमण्डलवत्तेजस्वित्वान्नैरन्तर्यवीक्षणेनान्धो भवितुं प्रभुर्भवति। तत्र निमीलनेन स्वात्मप्रविष्टाच्चक्षुषो धारणादन्यो न भवति। वीक्षणेनाऽऽज्यमभिघारयति। विधत्ते — ‘आज्यं गृह्णाति। छन्दाँसि वा आज्यम्। छन्दाँस्येव प्रीणाति’ (ब्रा. का. ३ प्र. ३ अ. ५) इति। आज्यस्य यज्ञसाधनत्वेन च्छन्दःसादृश्यम्। स्रुग्विशेषेणाऽऽवृत्तिविशेषं विधत्ते — ‘चतुर्जुह्वां गृह्णाति। चतुष्पादः पशवः। पशूनेवावरुन्धे। अष्टावुपभृति। अष्टाक्षरा गायत्री। गायत्रः प्राणः। प्राणमेव पशुषु दधाति। चतुर्ध्रुवायाम्। चतुष्पादः पशवः। पशुष्वेवोपरिष्टात्प्रतितिष्ठति” (ब्रा. का. ३ प्र. ३ अ. ५) इति। गायत्र्या रक्षितत्वात्प्राणो गायत्रः। तथा वाजसनेयिनः समामनन्ति – “प्राणा वै गयास्तत्प्राणाँस्तत्रे तद्यद्गयाँस्तत्रे तस्माद्गायत्री नाम” इति। स्वाधीनत्वेनावरुद्धेषु पशुषु पश्चात्प्रयोगेण प्रतितिष्ठतीति। ग्राह्यस्याऽऽज्युस्य स्रुग्विशेषेणाल्पाधिकपरिमाणं विधत्ते — “यजमानदेवत्या वै जुहूः। भ्रातृव्यदेवत्योपभृत्। चतुर्जुह्वा गृह्णन्भूयो गृह्णीयात्। अष्टावुपभृति गृह्णन्कनीयः। यजमानायैव भ्रातृव्यमुपस्तिं करोति” (ब्रा. का. ३ प्र. ३ अ. ५) इति। उप समीपे भृत्यत्वेनास्ति तिष्ठतीत्युपस्तिः। संख्यां पुनः प्रकारान्तरेण स्तौति – “गौर्वै स्रुचः चतुर्जुह्वां गृह्णाति। तस्माच्चतुष्पदी। अष्टावुपभृति। तस्मादष्टाशफा। चतुर्ध्रुवायाम्। तस्माच्चतुस्तना। गामेव तत्सँस्करोति। साऽस्मै सँस्कृतेषमूर्जं दुहे” (ब्रा. का. ३ प्र. ३ अ. ५) इति। अभिमतदोहनात्स्रुचां गोरूपत्वं संख्याया तदवयवसाम्यं च। ततः स्रुचाप्राज्यापूर्तिरूपो यः संस्कारस्तेन गामेव संस्करोति। सा च गौः पयोरूपमन्नमाज्यरूपं रसं व दुग्धे। गृहीतस्याऽऽज्यस्य यथोचितमाहुत्यङ्गत्वं दर्शयति – “यज्जुह्वां गृह्णाति। प्रयाजेभ्यस्तत्। यदुपभृति। प्रयाजानूयाजेभ्यस्तत्। सर्वस्मै वा एतद्यज्ञाय गृह्यते। यद्ध्रुवायामाज्यम्” (ब्रा. का. ३ प्र. ३ अ. ५) इति। पञ्चसु प्रयाजेषु त्रयं जौहवाज्येन निष्पाद्यं, द्वयं त्वौपभृतार्धेन, शिष्टेन त्वनूयाजाः। यत्र द्रव्यापेक्षा तत्र सर्वत्र ध्रौवम्। (#TB)</p>
<p>अत्र विनियोगसंग्रहः —<br>
“प्रत्यु स्रुचस्तपेदग्नेर्मृष्टेरूर्ध्वं पुनस्तपेत्।<br>
गोष्ठं वाचं तथा चक्षुः प्रजां मार्ष्टि क्रमात्स्रूचः॥१॥<br>
जुहूपभृद्ध्रुवा आशा पत्नीं योक्त्रेण नह्यति।<br>
सुप्रेति पत्न्युपविशेदियं काले विमोचनम्॥२॥<br>
समा पत्नी पूर्णपात्रं जपेदथ मही द्वयात्।<br>
वृतं निरूप्य वीक्षेत तेजोऽधिश्रित्य पश्चिमे॥३॥<br>
अग्रौ तेजो हरेदग्निः पूर्वाग्नावधिसंश्रयेत्।<br>
अग्रेः स्फ्यवर्त्मनि क्षिप्त्या शुज्योतेत्रिभिराज्यकम्॥४॥<br>
उत्पूय देवो जलमुत्पुनात्याज्यपवित्रतः।<br>
शुज्योर्चिस्त्रिभिराज्यस्य ग्रहो जुह्वादिके त्रये॥<br>
दशमे त्वनुवाकेऽस्मिंस्त्रयोविंशतिरीरिताः॥५॥” इति।</p>
<p>अथ मीमांसा।<br>
द्वितीयाध्यायस्य प्रथमपादे चिन्तितम् -<br>
“संमार्ष्टि स्रुव इत्यत्र किं प्रधानाख्यकर्मता।<br>
गुणकर्मत्वमथवा दृष्टाभावेऽवघातवत्॥<br>
गुणत्वं न हि संभाव्यं प्राधान्यं तु प्रयाजवत्।<br>
अदृष्टकल्पनेनापि गुणत्वं स्याद्द्वितीयया” इति॥<br>
दर्शपूर्णमासयोर्जुह्वादीनां दर्भैः संमार्जनमाम्नायते — स्रुचः संमार्ष्टीति। तत्र संमार्जनं प्रधानकर्म। कुतो गुणकर्मलक्षणरहितत्वात्प्रधानकर्मलक्षणयुक्तत्वाच्च। तथा हि – अवघातेन व्रीहीणां तुषविमोको दृष्टः संस्कारः। तथा संमार्जनेन जुह्वादिषु कंचिदतिशयं न पश्यामः। अतोऽवधातवद्गुणकर्मत्वं नास्ति। यैस्तु द्रव्यं चिकीर्ष्यते गुणस्तत्र प्रतीयेतेति गुणकर्मलक्षणस्याभावात्। प्रयाजादिवददृष्टार्थत्वेन प्रधानकर्मत्वमस्ति। यैस्तु द्रव्यं न चिकीर्ष्यते तानि प्रधानभूतानीत्येतस्य प्रधानकर्मलक्षणस्य सद्भावादिति प्राप्ते ब्रूमः — स्रुच इति द्वितीया कर्मकारके विहिता। कर्मत्वं चेप्सिततमत्वे् सति भवति। “कर्तुरीप्सिततमं कर्म” (पा. १-४-४९) इति कर्मसंज्ञाविधानात्। क्रतुसाधनत्वेन च स्रुचां युक्तमीप्सिततमत्वम्। अतः प्रधानभूताः स्रुचः तथा सति संमार्जनक्रियाया गुणकर्मत्वमवघातवद्भविष्यति। यदि स्रुक्षु दृष्टार्थो न स्यात्तर्ह्यपूर्वं कल्पनीयम्।</p>
<p>द्वादशाध्यायस्य प्रथमपादे चिन्तितम् —<br>
“पत्नीसंनहनं कार्यं चोदकादिति चेन्न तत्।<br>
बन्धवासोधारणयोर्योक्त्रबन्धनसिद्धितः” इति॥<br>
दर्शपूर्णमासविकारेषु सौमिकेषु प्रायणीयादिषु चोदकातिदेशात्पत्नीसंनहनं कार्यमिति चेन्मैवम्। प्रसङ्गसिद्धत्वात्। यद्यदृष्टाय बन्धो यदि वा वासोधारणं दृष्टं प्रयोजनमुभयथाऽऽपि सौमिकेन योक्त्रबन्धेनैव तत्सिध्यति। योक्त्रेण पत्नीँ संनह्यतीति हि सोमे विधीयते। तस्मादैष्टिकं पत्नीसंनहनं पृथङ्न कार्यम्।<br>
पत्नीमिति द्विपत्न्यादावूह्यं नो वोह्यतेऽर्थतः।<br>
नोपदेशस्य सामान्यादतिदेशाप्रवृत्तितः” इति॥<br>
दर्शपूर्णमासयोर्मन्त्र आम्नायते — पत्नीँ संनह्येति। तत्रैकपत्नीकस्य यजमानस्य प्रयोगे समवेतार्थ एकवचनान्तः पत्नीशब्दः। स च द्विपत्नीकस्य बहुपत्नीकस्य च प्रयोगेऽर्थवशादूहनीय इति चेन्मैवम्। किमुपदेशप्राप्तस्योहोऽतिदेशप्राप्तस्य वा। नाऽद्यः। उपदेशस्य सर्वप्रयोगसाधारणत्वात्। यद्येकपत्नी कप्रयोगार्थमेवायं मन्त्रोपदेशः स्यात्तदानीमेकवचनं विवक्ष्येत। न त्वेवमस्ति। अन्यथा द्विबहुपत्नीकप्रयोगयोर्मन्त्र एव नोपदिश्येत। तत्र कुत ऊहानूहचिन्तावकाशः। साधारणोपदेशे सर्वप्रयोगसमवेतार्थतया पत्नीमिति पदे प्रातिपदिकं कर्मकारकविभक्तिश्चेत्युभयमेव विवक्षितम्। एकवचनं त्वदृष्टार्थतया सर्वप्रयोगेषु यैथावस्थितमेव पठनीयम्। नाप्यतिदेशप्राप्तस्योह इति द्वितीयः पक्षः। द्विबहुपत्नीकप्रयोगयोरविकृतित्वेनातिदेशायोगात्। तस्मादत्र नास्त्यूहः।</p>
<p>तत्रैवान्यच्चिन्तितम् —<br>
“ऊह्यो नो वैष विकृतावूह्योऽपाठेन पाशवत्।<br>
नादृष्टच्छान्दसत्वाभ्यां पाशे छान्दसता न हि” इति॥<br>
एष एकवचनान्तः पत्नीमन्त्रो विकृतौ द्विबहुपत्नीकप्रयोगयोरर्थानुसारेणोहनीयः। कुतः। पाठाभावात्। प्रकृतावर्थानुसारेण प्राप्तोऽप्यूहः सर्वप्रयोगसाधारणेन मन्त्रपाठेन बाधितः। विकृतौ तु बाधकस्य पाठस्याभावेनास्मदायत्ते प्रयोगेऽर्थानुसारेणोहो युक्तः। अत एव पूर्वत्र द्विपशुयुक्तायां विकृतावदितिः पाशं प्रमुमोक्त्वदितिः पाशान्प्रमुमोक्त्वित्यकेवचनान्तो बहुवचनान्तश्च पाशमन्त्र ऊहित इति चेन्मैवम्। पत्नीमित्येकवचनस्याविवक्षितत्वेन प्रकृतावदृष्टार्थतया यथावस्थितपाठे सति विकृतावप्यदृष्टार्थं यथावस्थितस्यैव पठितव्यत्वात्। अथोच्येत प्रकृतौ छान्दसत्वेनैकवचनमेव व्यत्ययेन द्वित्वबहुत्वयोरर्थयोर्वर्तत इति। एवं तर्हि विकृतावप्यूहमन्तरेणैव द्वित्वबहुत्ववाचित्वान्मा भूदूहः। न चैवं पाशेऽप्यूहो माभूदिति शङ्कनीयम्। प्रकृतावेकवचनबहुवचनयोरेकस्मिन्नेव पाशे वैदिकप्रयोगदर्शनाद्द्वित्वे तु तदभावात्। तस्मात्पाशस्योहो विकृतावस्ति न तु पत्नीशब्दस्य। यद्यप्यस्मिन्ननुवाके पत्नीं संनह्येत्ययं प्रैषमन्त्रो नाऽऽम्नातस्तथापि पूर्वानुवाकब्राह्मणे तदाम्नानादिह पत्नीसंनहनप्रसङ्गेन विचारद्वयं दर्शितम्।<br>
चतुर्थाध्यायस्य प्रथमपादे चिन्ततम् —<br>
“जुहूपभृद्ध्रुवास्याज्यं सर्वार्थं वा व्यवस्थितम्।<br>
सर्वार्थमविशेषात्स्यात्प्रयाजार्थं हि जौहवम्॥<br>
प्रयाजानुयाजहेतुः स्यादौपभृतमाज्यकम्।<br>
ध्रौवमन्यार्थमित्येषा व्यवस्था वचनैर्मता” इति॥<br>
चतुर्जह्वां गृह्णात्यष्टावुपभृति चतुर्ध्रुवायामित्येषु ग्रहणवाक्येषु एतदर्थमिति विशेषनियामकस्याश्रवणात्पात्रत्रयगतमाज्यं सर्वार्थमिति चेन्मैवम्। यज्जुह्वां गृह्णाति प्रयाजेभ्यस्तदित्यादिवाक्यैर्व्यवस्थावगमात्।<br>
तत्रैवान्यच्चिन्तितम् —<br>
“अष्टावुपभृतीत्यात्र किमष्टैकग्रहे विधिः।<br>
चतुर्द्वयं ग्रहे वाऽऽद्यः स्यादष्टश्रुतिमुख्यतः॥<br>
चतुर्गृहीतं होमाङ्गं फलवत्त्वान्न बाध्यते।<br>
चतुर्द्वित्वं लक्ष्यतेऽतः सहानीत्यर्थमष्टता” इति॥<br>
ग्रहणवाक्ये चतुर्जुह्वां गृह्णातीत्यत्र यथा चतुःसंख्याविशिष्टमेकहविर्ग्रहणं विवक्षितं तथैवाष्टावुपभृतीत्यत्राप्यष्टसंख्याविशिष्टमेकहविर्ग्रहणं विधातव्यम्। तथा सत्यष्टत्वश्रुतेर्मुख्यत्वलाभात्। अष्टसंख्यावयभूतयोश्चतुःसंख्ययोर्विधाने सत्यष्टशब्दस्यावयवलक्षणा प्रसज्येतेति प्राप्ते ब्रूमः — प्रसज्यतां नाम लक्षणा। मुख्यार्थस्वीकारे होमवाक्यविरोधापत्तेः चतुर्गृहीतं जुहोतीत्यनारभ्य श्रुतं वाक्यं होममात्रोद्देशेन चतुर्गृहीतं विदधाति। यद्यप्येतत्सर्वहोमविषयतया सामान्यरूपमौपभृतं तु प्रयाजानुयाजविषयतया विशेषरूपं तथाऽपि होमस्य फलवत्त्वेन प्राधान्याद्ग्रहणस्य होमार्थत्वेनोपसर्जनत्वात्प्रधानानुसारेण चतुर्गृहीतमेव युक्तं न तूपसर्जनानुसारेणाष्टगृहीतम्। तस्मादुपभृति चतुर्गृहीतद्वयं विधीयते। तत्रैकं चतुर्गृहीतं हविश्चतुर्थपञ्चमप्रयाजार्थमपरं त्वनूयाजार्थम्। नन्वेवं सति चतुर्गृहीतस्यैव हविष्ट्वाच्चतुरुपभृतीत्येव विधातव्यं न त्वष्टावुपभृतीति विधिर्युक्त इति चेन्मैवम्। तथा सत्यनूयाजार्थं द्वितीयं चतुर्गृहीतं न सिध्येत्। अथ तदपि वाक्यान्तरेण विधीयेत तदानीमुपभृतः प्रथमेन चतुर्गृहीतेनावरुद्धत्वाद्द्वितीयस्मै पात्रान्तरमन्विष्येत। यद्युपभृति चतुर्गृहीतं विधीयेत तदा चतुर्गृहीतद्वयस्य पृथगेवानुष्ठानादुपभृत्येकप्रयत्नेनाऽऽनयनं न सिध्येत। अत उभयस्य सहोपभृत्यानयनार्धमष्टावुपभृतीत्युच्यते। तस्मात्साहित्यार्थमष्टशब्दप्रयोगेपि हविष्ट्वसिद्धये द्वे चतुर्गृहीते अत्र विधीयेते।<br>
अथ व्याकरणम् —</p>
<p>प्रत्युष्टमित्यादिषु स्वरा गताः। वाजिनमित्यत्र प्रत्ययस्वरः। सपत्नान्सहत इति सपत्नसाह इत्यत्राणि प्रत्ययान्तत्वात्प्रत्ययस्वरः। सपत्नसाहीमित्यत्रोदात्तनिवृत्तिस्वरेण ङीप उदात्तत्वम्। आशासानेत्यत्र शानचश्चित्त्वादन्तोदात्तत्वे प्राप्ते लसार्वधातुकानुदात्तत्वे धातुस्वरशेषे समासे कृत्स्वरः। सौभाग्यशब्दस्य ष्यञ्प्रत्वयान्तस्य ञित्स्वरः। व्रतमनुगताऽनुव्रतेत्यत्राव्ययपूर्वपदप्रकृतिस्वरः सुकृतायेत्यत्र ‘गतिरन्तरः’ (पा. ६-२-४९) इति। गतिस्वरत्वे प्राप्ते तदपवादः — ‘सूपमानात्क्तः’ (पा. ६-२-१४५) सु इत्येतस्मादुपमानात्परं क्तान्तमुत्तरपदमन्तोदात्तं भवति। सुप्रजस इत्यत्रासिच्प्रत्ययान्तस्य चित्स्वरे समासे कृत्स्वरः। शोभनः पतिर्यासां ताः सुपत्नीरित्यत्र ‘नञ्सुभ्याम्’ (पा. ६-२-१७२) इत्युत्तरपदान्तोदात्तस्यापवादः – ‘आद्युदात्तं द्व्यच्छन्दसि’ (पा. ६-२-११९) आद्युदात्तं द्व्यच्कं यदुत्तरपदं तद्बहुव्रीहौ समासे सोरुत्तरमाद्युदात्तं भवति। सुकेत इत्यत्रापि तद्वत्। महीनामित्यत्र ‘ङ्याश्छन्दसि बहुलम्’ (पा. ६-२-१७८) ङ्यन्ताच्छन्दसि विषये बहुलं नामुदात्ते भवति। धाम्नेधाम्न इत्यत्र ‘अनुदात्तं च’ (पा. ८-१-३) इत्याम्रेडितमनुदात्तम्। ज्योतिरित्यत्रेसुन्प्रत्ययान्तत्वान्नित्स्वरः॥</p>
<p>इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये प्रथमकाण्डे प्रथमप्रपाठके दशमोऽनुवाकः॥१०॥</p>
<p>[अथ प्रथमकाण्डे प्रथमप्रपाठक एकादशोऽनुवाकः ।]<br>
दशमेऽनुवाक आज्यहविषो ग्रहणमुक्तम् । एकादश इध्माबर्हिःपूर्वकं वेद्यां हविरासादनमुच्यते । (TB - 3.3.6 - 1) तत्र कृष्णोऽस्याखरेष्ठोऽग्नय इत्याद्यो मन्त्रः । ततः पूर्वमापो देवीरित्ययमुदकाभिमन्त्रणमन्त्र आम्नातव्य इत्यभिप्रेत्य पूर्ववद्व्याचष्टे — “आपो देवीरग्रे पुवो अग्रेगुव इत्याह । रूपमेवाऽऽसामेतन्महिमानं व्याचष्टे । अग्र इमं यज्ञं नयताग्रे यज्ञपतिमित्याह । अग्र एव यज्ञं नयन्ति । अग्रे यज्ञपतिम् । युष्मानिन्द्रोऽवृणीत वृत्रतूर्ये यूयमिन्द्रमवृणीध्वं वृत्रतूर्य इत्याह । वृत्रँ ह हनिष्यन्निन्द्र आपो वव्रे । आपो हेन्द्रं वव्रिरे । संज्ञामेवाऽऽसामेतत्सामानं व्याचष्टे । प्रोक्षिताः स्थेत्याह। तेनाऽऽपः प्रोक्षिताः ।” (ब्रा. का.३ प्र.३ अ.६) इति । (#TB)<br>
कृष्ण इति । कल्पः — “अथेध्मं विस्रस्य प्रोक्षति कृष्णोऽस्याखरेष्ठोऽग्नये त्वा स्वाहेति” इति ।<br>
हे इध्म त्वं वह्निप्रियतमत्वात्तदभेदोपचारेण कृष्णो मृगोऽसि । तथा वनस्पतिस्थोऽसि । अतोऽग्नये प्रियं त्वां प्रोक्षामि । तदेतत्कर्तव्यमिति स्वकीया सरस्वती ब्रूते । सोऽयमर्थः स्वाहाशब्दवाच्यः । अत एवाग्निहोत्रब्राह्मणे प्रजापतेः स्वकीयया वाचा सह संवाद एवमाम्नायते — “तं वागभ्यवदज्जुहुधीति । सोऽब्रवीत् । कस्त्वमसीति । स्वैव ते वागित्यब्रवीत् । सोऽजुहोत्स्वाहेति ।” इति । अथवा नानार्थवाची स्वाहाशब्दः प्रोक्षणं ब्रूते । (TB - 3.3.6 - 2) अथोक्तमन्त्रार्थं दर्शयति — “अग्निर्देवेभ्यो निलायत । कृष्णो रूपं कृत्वा । स वनस्पतीन्प्राविशत् । कृष्णोऽस्याखरेष्ठोऽग्नये त्वा स्वाहेत्याह । अग्नय एवैनं जुष्टं करोति । अथो अग्नेरेव मेधमवरुन्धे ।” (ब्रा. का.३ प्र.३ अ.६) इति । (#TB)<br>
वेदिरिति । कल्पः – “वेदिं प्रोक्षति वेदिरसि बर्हिषे त्वा स्वाहेति” इति ।<br>
हे वेदे त्वं लब्धाऽसि । “तदिमामविन्दन्त यदिमामविन्दन्त तद्वेद्यै वेदित्वम्” इति श्रुतेः । अतो बर्हिर्धारयितुं त्वां प्रोक्षामि । (TB - 3.3.6 - 3) रूपकेणाऽऽधाराधेयभावं दर्शयति — “वेदिरसि बर्हिषे त्वा स्वाहेत्याह । प्रजा वै बर्हिः । पृथिवी वेदिः । प्रजा एव पृथिव्यां प्रतिष्ठापयति ।” (ब्रा. का.३ प्र.३ अ.६) इति । (#TB)<br>
बर्हिरिति । कल्पः — “बर्हिः प्रोक्षति बर्हिरसि स्रुग्भ्यस्त्वा स्वाहेति” इति ।<br>
हे दर्भ वेदेस्त्वं बृंहणमसि । अतस्त्वयि स्रुचः स्थापयितुं त्वां प्रोक्षामि । (TB - 3.3.6 - 4) पूर्ववदाधारत्वं दर्शयति – ‘बर्हिरसि स्रुग्भ्यस्त्वा स्वाहेत्याह । प्रजा वै बर्हिः । यजमानः स्रुचः । यजमानमेव प्रजासु प्रतिष्ठापयति ।” (ब्रा. का.३ प्र.३ अ.६) इति । (#TB)<br>
दिव इति । कल्पः — “अन्तर्वेदि पुरोग्रन्थि बर्हिरासाद्य दिवे त्वेत्यग्रं प्रोक्षति, अन्तरिक्षाय त्वेति मध्यं पृथिव्यै त्वेति मूलम्” इति ।<br>
(TB - 3.3.6 - 5) बर्हिष्येव लोकत्रयं भावयित्वा लोकार्थता प्रोक्षणस्येत्याह — “दिवे त्वाऽऽन्तरिक्षाय त्वा पृथिव्यै त्वेति बर्हिरासाद्य प्रोक्षति । एभ्य एवैनल्लोकेभ्यः प्रोक्षति ।” (ब्रा. का.३ प्र.३ अ.६) इति । विधत्ते – “अथ ततः सह स्रुचा पुरस्तात्प्रत्यञ्चं ग्रन्थिं प्रत्युक्षति । प्रजा वै बर्हिः । यथा सूत्यै काल आपः पुरस्ताद्यन्ति । तादृगेव तत् ।” (ब्रा. का.३ प्र.३ अ.६) इति । अग्रादित्रयप्रोक्षणानन्तरं यः शेषस्तेन प्रोक्षणशेषणोदकेन स्वयं हस्तस्थितप्रोक्षणपात्रेण सह बर्हिषः पुरस्ताद्धस्तं प्रसार्योदकं यथा प्रत्यक्सिच्यते तथोत्क्षिपेत् । यथा मनुष्याणां गवादीनां च प्रसूतिकाले प्रथमत आपो निर्गच्छन्ति तत्प्रोक्षणं तादृगेव भवति । (#TB)<br>
स्वधेति । कल्पः - “अतिशिष्टाः प्रोक्षणीर्निनयति दक्षिणायै श्रोणेरोत्तरस्यै श्रोणेः स्वधा पितृभ्य ऊर्ग्भव बर्हिषद्भ्य ऊर्जा पृथिवीं गच्छतेति” इति । हे जल मया त्वं पितृभ्यो दत्तमसि । अतो बर्हिष्यवस्थितेभ्यः पितृभ्यो रसरूपं भव । हे चलावयवा भवदीयोद्भूतरसरूपेण पृथिवीं गच्छत । (TB - 3.3.6 - 6) मन्त्रव्याख्यानपूर्वकं विधत्ते – “स्वधा पितृभ्य इत्याह । स्वधाकारो हि पितृणाम् । ऊर्ग्भव बर्हिषद्भ्य इति दक्षिणायै श्रोणेरोत्तरस्यै निनयति सन्तत्यै । मासा वै पितरो बर्हिषदः । मासानेव प्रीणाति । मासा वा ओषधीर्वर्धयन्ति । मासाः पचन्ति समृद्ध्यै । अनतिस्कन्दन्ह पर्जन्यो वर्षति । यत्रैतदेवं क्रियते । ऊर्जा पृथिवीं गच्छतेत्याह । पृथिव्यामेवोर्जं दधाति । तस्मात्पृथिव्या ऊर्जा भुञ्जते ।” (ब्रा. का.३ प्र.३ अ.६) इति । स्वधाकारः पितॄणां प्रिय इत्यर्थो वाजसनेयिनां प्रसिद्धः । देवा उपजीवन्ति स्वाहाकारं च वषट्कारं च हन्तकारं मनुष्याः स्वधाकारं पितरः (बृ.उ. 5.8.1) इति श्रुतिः पूर्वमुदाहृता । वेदेर्दक्षिणश्रोणिमारभ्योत्तरश्रोणिपर्यन्तं निनयनेन यजमानस्याविच्छिन्न प्रजा भवति । मासाभिमानिदेवा एव बर्हिषदः पितर इति तत्प्रीतौ सत्यामभिमन्तव्यकालात्मका मासा ओषधीर्वर्धयित्वा फलं संपादयन्ति । ततोऽन्नसमृद्धिः । यस्मिन्देश एतन्निनयनमेवं क्रियते तस्मिन्देशे पर्जन्योऽतिवृष्ट्या सस्यमविनाशयन्यथाकालं यथोचितं वर्षति । उदकरसस्य पृथिवीगतत्वात्पृथिवीजन्येनान्नरसेन जना भोगं संपादयन्ति । शैथिल्यं विधत्ते – “ग्रन्थिं विस्रँसयति । प्रजनयत्येव तत् ।” (ब्रा. का.३ प्र.३ अ.६) इति । बन्धनरूपे गर्भेऽवस्थितस्य बर्हिषो विस्रंसनमेवोत्पादनम् । शिथिलस्य विमोचनं विधत्ते – “ऊर्ध्वं प्राञ्चमुद्गूढं<br>
प्रत्यञ्चमायच्छति । तस्मात्प्राचीनँ रेतो धीयते । प्रतीचीः प्रजा जायन्ते ।” (ब्रा. का.३ प्र.३ अ.६) इति । पश्चात्प्राञ्चमुपगूहतीति हि पूर्वं विहितस्य प्राञ्चमुद्गूढस्य ग्रन्थेरग्रं धृत्वोर्ध्वमुत्कृष्य प्रत्यङ्मुखत्वेन कर्षेत् । (#TB)<br>
विष्णोरिति । कल्पः — ‘विष्णोः स्तूपोऽसीति कर्षन्निवाऽऽहवनीयं प्रति प्रस्तरमुपादत्ते’ इति ।<br>
(TB - 3.3.6 - 7) हे प्रस्तर त्वं व्यापिनो यज्ञस्य संघातरूपो धारकोऽसि। तदेतद्दर्शयति — ‘ विष्णोः स्तूपोऽसीत्याह। यज्ञो वै विष्णुः। यज्ञस्य धृत्यै’ (ब्रा. का. ३ प्र. ३ अ. ६) इति। विधत्ते – ‘पुरस्तात्प्रस्तरं गृह्णाति। मुख्यमेवैनं करोति’ (ब्रा. का. ३ प्र. ३ अ. ६) इति। वेदेः पूर्वभागे ब्रह्मा यजमानो वा प्रस्तरं धारयेत्। तच्च सूत्रेऽभिहितम् — ‘ब्रह्म प्रस्तरं धारयति यजमानो वा’ इति। धारणाय मुखसमानमौन्नत्यं हस्तेनाभिनीय विधत्ते – ‘इयन्तं गृह्णाति। प्रजापतिना यज्ञमुखेन संमितम्’ (ब्रा. का. ३ प्र. ३ अ. ६) इति। वेदिखननवाक्य इवायमभिनयः प्रादेशमात्रपरत्वेन व्याख्येयः। तदेवानूद्य प्रशंसति – ‘इयन्तं गृह्णाति। यज्ञपरुषा संमितम्। इयन्तं गृह्णाति। एतावद्वै पुरुषे वीर्यम्। वीर्यसंमितम्’ (ब्रा. का. ३ प्र. ३ अ. ६) इति। परुः पर्व। तच्च यज्ञपुरुषस्य हस्तकूर्परयोरुभयतः प्रादेशमात्रं भवति। प्रसारितयोरङ्गुष्ठकनिष्ठिक्योरङ्गुल्योर्यावन्मध्यं तावदेव पुरुषे सामर्थ्यं, हानोपादानाद्यशेषव्यापाराणां तत्रैव निष्पत्तेः। पक्षान्तरं विधत्ते – ‘अपरिमितं गृह्णाति। अपरिमितस्यावरुद्ध्यै’ ( ब्रा. का. ३ प्र. ३ अ. ६) इति। यावत्यौन्नत्ये स्वस्य सौकर्यं तावदेव गृह्णीयात्। तस्यापरिमितसंपत्तये भवति। उत्पवनहेत्वोः पवित्रयोः प्रस्तरे स्थापनं विधत्ते – ‘तस्मिन्पवित्रे अपिसृजति। यजमानो वै प्रस्तरः। प्राणापानौ पवित्रे। यजमान एव प्राणापनौ दधाति’ (ब्रा. का. ३ प्र. ३ अ. ) इति। प्रस्तरस्य यजमानवद्यज्ञसिद्धिहेतुतया तदभेदोपचारः। (#TB)<br>
ऊर्णेति। ‘बर्हिर्वेद्याँ स्तृणाति देवबर्हिरूर्णाम्रदसं त्वा स्तृणामि स्वासस्थं देवेभ्य इति’ इति।<br>
अत्र शाखान्तरानुसारेण देवबर्हिरित्येतत्पदं पूरितम। हे देवबर्हिस्त्वं कम्बलवन्मृदुरूपं, देवानां सुत्वेनाऽऽसितुं स्थानरूपं त्वां वेद्यां स्तृणामि। (TB - 3.3.6 - 8) व्याचष्टे — &lsquo;ऊर्णाम्रदसं त्वा स्तृणमित्याह। यथायजुरेवैतत्। स्वासस्थ्यं देवेभ्य इत्याह। देवेभ्य एवैनत्त्वासस्थं करोति” ( ब्रा. का. ३ प्र. ३ अ. ६) इति। विधत्ते — “बर्हिः स्तृणाति। प्रजा वै बर्हिः। पृथिवी वेदिः प्राप्त एव पृथिव्यां प्रपिष्ठापयति” ( ब्रा. का. ३ प्र. ३ अ. ६) इति। तत्रैव विशेषं विधत्ते – “अनतिदृश्नँ स्तृणाति। प्रजयैवैनं पशुभिरनतिदृश्नं करोति” ( ब्रा. का. ३ प्र. ३ अ. ६) इति। भूमिस्वरूपमत्यन्तं यथा न दृश्यते तथा बहुलं स्तृणीयात्। बहुप्रजापश्वावृतो यजमानोऽपि वैदेशिकैरदृश्यमानः प्रभुर्भवति। (#TB) गन्धर्व इति। कल्पः - “अथ प्रस्तरपाणिः प्रागभिसृप्य परिधीन्परिदधाति गन्धर्वोऽसि विश्वावसुर्विश्वस्मादीषतो यजमानस्य परिधिरिड ईडित इति। मध्यममिन्द्रस्य बाहुरसि दक्षिणो यजमानस्य परिधिरिड ईडित इति दक्षिणं मित्रावरुणौ त्वोत्तरतः परि धत्तां ध्रुवेण धर्मणा यजमानस्य परिधिरिड ईडित इत्युत्तरम्” इति।<br>
हे मध्यमपरिधे त्वं विश्वावसुनामा गन्धर्वोऽसि तद्वद्रक्षकत्वात्। तेन सर्वस्माद्धिंसकाद्यजमानस्य परिपोषकोऽन्नरूपः स्तुतो भव। एवमुत्तरयोर्योज्यम्। ध्रुवेण धर्मणाऽनुष्ठीयमाननित्यकर्मनिमित्तम्। (TB - 3.3.6 - 9) विधिपूर्वकं व्याचष्टे — “धारयन्प्रस्तरं परिधीन्परिदधाति। यजमानो वै प्रस्तरः। यजमान एव तत्स्वयं परिधीन्परिदधाति। गन्धर्वोऽसि विश्वावसुरित्याह। विश्वमेवाऽऽयुर्यजमाने दधाति। इन्द्रस्य बाहुरासि दक्षिण इत्याह। इन्द्रियमेव यजमाने दधाति। मित्रावरुणौ त्वोत्तरतः परिधत्तमित्याह। प्राणापानौ मित्रावरुणौ। प्राणापानावेवास्मिन्दधाति” (ब्रा. का. ३ प्र. ३ अ. ६) इति। (#TB)<br>
सूर्य इति। बौधायनः - “अथ सूर्येण पुरस्तात्परिदधाति सूर्यस्त्वा पुरस्तात्पातु कस्याश्चिदभिशस्त्या इति” इति।<br>
आपस्तम्बः – “आहवनीयमभिमन्त्र्य” इति।<br>
कस्याश्चिदभिशस्त्याः सर्वस्या अपि हिंसायाः। (TB - 3.3.6 - 10) अनेनैवाभिप्रायेण व्याचष्टे — ‘सूर्यस्त्वा पुरस्तात्पात्वित्याह। रक्षसामपहत्यै। कस्याश्चिदभिशस्त्या इत्याह। अपरिमितादेवैनं पाति” ( ब्रा. का. ३ प्र. ३ अ. ६) इति। (#TB)<br>
वीतिहोत्रमिति। कल्पः — “ऊर्ध्वे आघारसमिधावादधाति वीतिहोत्रं त्वा कवे द्युमन्तँ समिधीमह्यग्ने बृहन्तमध्वर इति” इति।<br>
हे विद्वन्नग्ने त्वामध्वरं निमित्तीकृत्य समिधीमहि। कीदृशं त्वाम् वीतये व्याप्तये समृद्धये होत्रं होमो यस्य तं वीतिहोत्रम्। (TB - 3.3.6 - 11) एतमेवार्थं दर्शयति – “वीतिहोत्रं त्वा कव इत्याह। अग्निमेव होत्रेण समर्धयति। द्युमन्तँ समिधीमहीत्याह समिध्यै। अग्ने बृहन्तमध्वर इत्याह वृद्ध्यै” (ब्रा. का. ३ प्र. ३ अ. ६) इति। (#TB)<br>
विश इति। कल्पः - “अन्तर्वेद्युदीचीनाग्रे विधृति तिरश्ची आसादयति विशो यन्त्रे स्थ इति” इति।<br>
(TB - 3.3.6 - 12) हे दर्भरूपे विधृत्यौ युवां प्रजाया नियामिके भवथः। एतदेव दर्शयति - ‘विशो यन्त्र स्थ इत्याह। विशां यत्यै’ (ब्रा. का. ३ प्र. ३ अ. ६) इति। विधत्ते – “उदीचीनाग्रे निदधाति प्रतिष्ठित्यै” (ब्रा. का. ३ प्र. ३ अ. ६) इति। (#TB)<br>
वसूनामिति। कल्पः – “वसूनाँ रुद्राणामादित्यानाँ सदसि सीदेति तयोः प्रस्तरमभ्यादधाति” इति।<br>
(TB - 3.3.6 - 13) विधृतिद्वयमेव सद इत्यभिप्रेत्याऽऽह — “वसूनाँ रुद्राणामादित्यानाँ सदसि सीदेत्याह। देवतानामेव सदने प्रस्तरँसादयसि” (ब्रा. का. ३ प्र. ३ अ. ६) इति। (#TB)<br>
जुहूरिति। कल्पः — “प्रस्तरे जुहूँ सादयति जुहूरसि घृताची नाम्ना। प्रियेण नाम्ना प्रिये सदसि सीदेत्युत्तरामुपभृतमुपभृदसि घृताची नाम्ना प्रियेण नाम्ना प्रिये सदसि सीदेत्युत्तरां ध्रुवां ध्रुवाऽसि घृताची नाम्ना प्रियेण नाम्ना प्रिये सदसि सीदेति” इति।<br>
प्रथमद्वितीययोरसि घृताचीत्यादिकमनुषज्यते। (TB - 3.3.6 - 14) व्याचष्टे — “जुहूरसि घृताची नाम्नेत्याह। असौ वै जुहूः। अन्तरिक्षमुपभृत्। पृथिवी ध्रुवा। तासामेतदेव प्रियं नाम। यद्घृताचीति। यद्घृताचीत्याह। प्रियेणैवैना नाम्ना सादयति” ( ब्रा. का. ३ प्र. ३ अ. ६) इति। (#TB)<br>
एता इति। कल्पः — “अथ स्रुचः सन्ना अभिमृशत्येता असदन्त्सुकृतस्य लोके ता विष्णो पाहि पाहि यज्ञं पाहि यज्ञपतिं पाहि मां यज्ञनियमिति” इति।<br>
(TB - 3.3.6 - 15) लोकेऽवश्यंभावि फलं तद्रूपत्वेन भाविते प्रस्तरे स्रुवोऽवस्थिताः एतदेव दर्शयति – “एता असदन्त्सुकृतस्य लोक इत्याह। सत्यं वै सुकृतस्य लोकः। सत्य एवैनाः सृकृतस्य लोके सादयति। ता विष्णो पाहीत्याह। यज्ञो वै विष्णुः। यज्ञस्य धृत्यै। पाहि यज्ञं पाहि यज्ञपतिं पाहि मां यज्ञीनयमित्याह। यज्ञाय यजमानायाऽऽत्मने। तेभ्य एवाऽऽशिषमाशास्तेऽनार्त्यै” ( ब्रा. का. ३ प्र. ३ अ. ६) धृतिर्यज्ञपुरुषकर्तृकं स्रुचां पोषणम्। (#TB)</p>
<p>अत्र विनियोगसंग्रहः-<br>
“कृष्णा इध्मं वेदिर्वेदिं बर्हिर्बर्हिः समुक्षति।<br>
दिवे त्रिभिर्बर्हिषोऽग्रमध्यमूलानि चोक्षति॥१॥<br>
स्वधा शेषं क्षिपेद्भूमौ विष्णोः प्रस्तरमुन्नयेत्।<br>
ऊर्णा बर्हिस्तृतिर्गन्धत्रिभिस्त्रीन्परिधीन्क्षिपेत्॥२॥<br>
सूर्योऽभिमन्त्र्य पूर्वाग्निं वीत्याघारसमित्स्थितिः।<br>
विशो आधाय विधृति वसु प्रस्तरसादनम्।<br>
जुहूपध्रुभिरासाद्य स्रुच एतास्तु मन्त्रयेत्।<br>
एकादशानुवाकेऽस्मिन्नीरिता मन्त्रविंशतिः॥४॥” इति।</p>
<p>अथ मीमांसा।<br>
प्रथमाध्यायस्य चतुर्थपादे चिन्तितम् —<br>
“यजमानः प्रस्तरोऽत्र गुणो वा नाम वा स्तुतिः।<br>
सामानाधिकरण्येन स्यादेकस्यान्यनामता॥<br>
गुणो वा यजमानोऽस्तु कार्ये प्रस्तरलक्षिते।<br>
अंशांशित्वाद्यभावेन पूर्ववन्नात्र संस्तुतिः।<br>
अर्थभेदादनामत्वं गुणश्चेत्प्रह्रियेत सः।<br>
यागसाधकताद्वारा विधेयप्रस्तरस्तुतिः” इति॥<br>
इदमाम्नायते – “यजमानः प्रस्तरः” इति। तत्र यजमानस्य प्रस्तर शब्दो नामधेयं प्रस्तरस्य वा यजमानशब्दो नामधेयम्। कुतः उद्भिदा यागेनेत्यादाविव सामानाधिकरण्यादित्येकः पक्षः। गुणविधिरेष इत्यपरः। तथाऽपि यजमानकार्ये जपादौ प्रस्तरस्याचेतनस्य समार्थ्याभावात्प्रस्तरकार्ये स्रुग्वारणादौ यजमानस्य शक्तत्वाद्यजमानरूपो गुणो विधीयते। एवं सति पश्चाच्छ्रुतस्य प्रस्तरशब्दस्य कार्यलक्षकत्वेऽपि प्रथमश्रुतो यजमानशब्दो मुख्यवृत्तिर्भविष्यति। न चात्र पूर्वन्यायेन स्तुतिः संभवति। अष्टाकपालद्वादशकपालयोरिव प्रस्तरयजमानयोरंशांशित्वाभावात्। ‘वायुर्वै क्षेपिष्ठा देवता’ ‘ऊर्जोऽवरुद्ध्यै’ इत्यादिवत्स्तुतिरिति चेन्न। क्षिप्रत्वादिधर्मवत्कस्यचिदुत्कर्षस्याप्रतीतेः। तस्मान्नामगुणयोरन्यतरत्वमिति प्राप्ते ब्रूमः - गोमहिषयोरिवार्थभेदस्यात्यन्तप्रसिद्धत्वान्न नामत्वं युक्तम्। गुणपक्षे त्वग्नौ प्रहरणस्य प्रस्तरविषयत्वाद्यजमाने महते सति कर्मलोपः स्यात्। तस्माद्विधेयः प्रस्तरो यजमानशब्देन स्तूयते। यथा सिंहो देवदत्त इत्यत्र सिंहगुणेन शौर्यादिनोपेतो देवदत्तः सिंहशब्देन स्तूयते तथा यजमानगुणेन यागसाधानत्वेन युक्तः प्रस्तरो यजमानशब्देन स्तूयते। एवं ‘यजमानो वा एककपालः’ इत्यादिषु द्रष्टव्यम्।</p>
<p>अथ व्याकरणम् —<br>
कृष्णस्य मृगाख्या चेदिति कृष्णशब्दस्याऽऽद्युदात्तः। आखरेष्ठ इत्यत्र प्रातिपदिकस्वरेण वा समासस्वरेण वा कृत्स्वरेण वा कृत्प्रत्ययान्तत्वेन थाथादिस्वरेण वाऽन्तोदात्तत्वम्। वेदिशब्दस्येन्प्रत्ययान्तत्वेन नित्स्वरः। विष्णुशब्दो नुप्रत्ययान्तः। स्तूपशब्दो वृषादिः। ऊर्णाशब्दस्य वृषादित्वादाद्युदात्तत्वे सत्युपमानपूर्वपदप्रकृतिस्वरत्वम्। स्वासस्थमित्यत्र ‘नञ्सुभ्याम्’ (पा. ६-२-१७२) इत्यन्तोदात्तः। विश्वावसुरित्यत्र ‘बहुव्रीहौ संज्ञायाम्’ (पा. ६-२-१०६) इति पूर्वपदान्तोदात्तत्वम्। ईषतो यजमानस्येत्युभयत्र लसार्वधातुकस्वरः। मित्रावरुणावित्यत्र देवताद्वंद्वस्वरः। उत्तरत इत्यत्रातसुच्प्रत्ययान्तत्वेन चित्स्वरः। धर्मणेत्यत्र मनिन्प्रत्ययान्तत्वान्नित्स्वरः । सूर्यशब्दे निपातनादाद्युदात्त। कस्या इत्यत्र सावैकाच इति विभक्तेरुदात्तत्वे प्राप्ते ‘न गोश्वन्साववर्णराडङ्रुत ङ्कृद्भ्यः’ (पा. ६-१-१८२) इति प्रथमैकवचने साववर्णान्तत्वेन निषिध्यते। अभिशस्त्या इत्यत्र तादौ चेति गतेः प्रकृतिस्वरः। वीतिहोत्रमित्यत्र ‘मन्त्रे वृषेषपचमनविदभूवीरा उदात्तः’ (पा. ३-३-९६) इति वीधातोरुदात्तत्वे क्तिन्प्रत्यये सति बहुव्रीहिस्वरः। घृताचीत्यत्र कृत्स्वरः॥</p>
<p>इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये प्रथमकाण्डे प्रथमप्रपाठक एकादशोऽनुवाकः॥११॥</p>
<p>(अथ प्रथमकाण्डे प्रथमप्रपाठके द्वादशोऽनुवाकः)<br>
एकादशेऽनुवाक इध्माबर्हिःस्रुचां प्रोक्षणादितन्त्रमुक्तम् । तत्राऽऽज्यहविषा पूर्णानां स्रुचां यदासादनमुक्तं तेन पुरोडाशसांनाय्ययोरपि वेद्यामासादनमुपलक्ष्यते । ते मन्त्रास्त्वच्छिद्रकाण्डादौ (तै.ब्रा. ३.७.५) द्रष्टव्याः । सर्वेषु हविःष्वासादितेष्वग्नावभ्याहितानामिध्मकाष्ठानामुपरि होतुमाघारो द्वादशे विधीयते ।<br>
भुवनमिति । कल्पः - अथाग्रेण जुहूपभृतौ प्राञ्चमञ्जलिं करोति भुवनमसि वि प्रथस्वाग्ने यष्टरिदं नम इति ।<br>
जुहूपभृद्भ्यां पूर्वस्मिन्देश आहवनीयं प्रत्ययमञ्जलिः । हे यागनिष्पादकाग्ने त्वं भुवनमसि, भवन्त्यस्माद्भूतानीति भुवनम्। अतो भूतकारणत्वाद्विस्तृतो भव तुभ्यामिदमञ्जलिरूपं नमोऽस्तु । (TB - 3.3.7 - 1) अस्य मन्त्रस्य द्वितीयाघारशेषत्वादमन्त्रकस्य प्रथमाघारस्य पूर्वमनुष्ठेयत्वात्तं विधित्सुस्ततः पूर्वं होतारं प्रति प्रैषमन्त्रमुत्पादयति — “अग्निना वै होत्रा। देवा असुरानभ्यभवन्। अग्नये समिध्यमानायानुब्रूहीत्याह भ्रातृव्याभिभूत्यै” (ब्रा. का. ३ प्र. ३ अ. ७) इति । हे होतरिध्मकाष्ठैः समिध्यमानस्याग्नेरनुरूपान्मन्त्रान्ब्रूहि। तमिमं प्रेषमध्वर्युर्ब्रूयात्। देवाः पूर्वं स्वकीयेषु यागेषु वह्निं होतारं कृत्वा तन्मुखेनासुरानजयन्। अतोऽद्यापि वैरितिरस्काराय समन्त्रकैः काष्ठैरग्निः प्रज्वलितः कार्यः। संख्याविशिष्टमिध्मं विधत्ते – “एकविँशतिमिध्मदारूणि भवन्ति। एकविँशो वै पुरुषः। पुरुषस्याऽऽप्त्यै “ (ब्रा. का. ३ प्र. ३ अ. ७) इति। दश हस्त्या अङ्गुलयो दश पद्या आत्मैकविँशः” इत्यन्यत्राऽऽम्नातम्। होत्रा प्र वो वाजा अभिद्यव इत्यादिष्वृक्षु सामिधेनीसंज्ञकास्वनूच्यमानासु काष्टानामग्नौ प्रक्षेपं विधत्ते — “पञ्चदशेध्मदारूण्यभ्यादधाति। पञ्चदश वा अर्धमासस्य रात्रयः। अर्धमासशः संवत्सर आप्यते” (ब्रा. का. ३ प्र. ३ अ. ७) इति। कियत्संख्यैरर्धमासैश्चतुर्विंशतिसंख्याकैरित्यर्थः। अवशिष्टानां षण्णां काष्ठानां विनियोगमाह — “त्रीन्परिधीन्परिदधाति। ऊर्ध्वे समिधावादधाति। अनूयाजेभ्यः समिधिमतिशिनष्टि। षट् संपद्यन्ते। षड् वा ऋतवः। ऋतूनेव प्रीणाति” (ब्रा. का. ३ प्र. ३ अ. ७) इति। गन्धर्वोऽसीत्यादयः परिधिमन्त्राः। वीतिहोत्रमित्यादिरूर्ध्वसमिन्मन्त्रः। ते च पूर्वानुवाकेऽभिहिताः। अग्निप्रज्वलनाय वायूत्पादनं विधत्ते - “वेदेनोपवाजयति। प्राजापत्यो वै वेदः। प्राजापत्यः प्राणः। यजमान आहवनीयः। यजमान एव प्राणं दधाति” (ब्रा. का. ३ प्र. ३ अ. ७) इति। वेदस्य प्रजापतिश्मश्रुत्वात्प्राजापत्यत्वम्। प्राणवायोः प्रजापतिसृष्टतया प्राजापत्यत्वम्। आहवनीयस्य प्रस्तरन्यायेन यजमानत्वम्। आवृत्तिं विधत्ते — “त्रिरुपवाजयति। त्रयो वै प्राणाः। प्राणानेवास्मिन्दधाति” (ब्रा. का. ३ प्र. ३ अ. ७) इति। प्राणोऽपानो व्यानश्चेति प्राणानां त्रित्वम्। अनेकगुणविशिष्टं प्रथमाघारं विधत्ते – “वेदेनोपयत्य स्रुवेण प्रजापत्यमाघारमाधारयति। यज्ञो वै प्रजापतिः। यज्ञमेव प्रजापतिं मुखत आरभते। अथो प्रजापतिः सर्वा देवताः। सर्वा एव देवताः प्रीणाति” (ब्रा. का. ३ प्र. ३ अ. ७) इति। उपयत्य वेदस्योपरि स्रुवमवस्थाप्येत्यर्थः। आहुतीनामादित्वादयमाघारो यज्ञस्य मुखम्। तस्मिन्मुखे यज्ञस्रष्टृत्वेन यज्ञरूपं प्रजापतिमेवाऽरब्धवान्भवति। प्रजापतेः सर्वदेवतारूपत्वोपपादं वाजसनेयिन एवमामनन्ति - ‘तद्यदिदमाहुरमुं यजामुं यजेत्येकैकं दैवमेतस्यैव सा विसृष्टिरेष उ ह्येव सर्वै देवाः’ इति। आग्नीध्रं प्रति प्रैषमन्त्रमुत्पादयति अग्निमग्नीत्त्रिस्त्रिः संमृड्ढीत्याह। त्र्यावृद्धि यज्ञः। अथो रक्षसामपहत्यै” (ब्रा. का. ३ प्र. ३ अ. ७) इति। यैर्दर्भैरिध्मः पूर्वं संनद्धस्तैरग्निज्वालायां संमार्जनमभिनेतव्यम्। हेऽग्नीदिति संबोध्य तत्रासौ प्रेष्यते। त्रिस्त्रिरिति वीप्सा परिविसंमार्जनापेक्षा। तद्विधत्ते — “परिधीन्त्संमार्ष्टि। पुनात्येवैनान्” (ब्रा. का. ३ प्र. ३ अ. ७) इति। प्रतिपरिधि त्रिरावृत्तिं विधत्ते – “त्रिस्त्रिः संमार्ष्टि। त्र्यावृद्धि यज्ञः। अथो मेध्यत्वाय। अथो एते वै देवाश्वाः। देवाश्वानेव तत्संमार्ष्टि। सुवर्गस्य लोकस्य समष्ट्यै” (ब्रा. का. ३ प्र. ३ अ. ७) इति। देवाश्वत्वेन भाविताः स्वर्गप्राप्तये भवन्ति। द्वयोराधारयोः क्रमेण गुणभेदं विधत्ते — “आसीनोऽन्यमाघारमाघारयति। तिष्ठन्नन्यम्। यथाऽनो वा रथं वा युञ्ज्यात्। एवमेव तदध्वर्युर्यज्ञं युनक्ति। सुवर्गस्य लोकस्याभ्यूढ्यै” (ब्रा. का. ३ प्र. ३ अ. ७) इति। शकटस्य प्राथमिकं बलीवर्दयुगमुपर्यासीनेन प्रेर्यते। द्वितीयतृतीयादिकं तु भूमौ स्थितेन। तद्वदाघाररथः स्वर्गलोकमभिलक्ष्य वहनाय भवति। एतद्रथवेदनं प्रशंसति – वहत्येनं ग्राम्याः पशवः। य एवं वेद” (ब्रा. का. ३ प्र. ३ अ. ७) इति। बलीवर्दाश्चादयो ग्राम्याः। तिष्ठन्नन्यमिति विहितस्य द्वितीयाघारस्य संबन्धिषु मन्त्रेषु प्रथमं मन्त्रं व्याचष्टे — ‘भुवनमसि वि प्रथस्वेत्याह। यज्ञो वै भुवनम्। यज्ञ एव यजमानं प्रजया पशुभिः प्रथयति। अग्ने यष्टरिदं नम इत्याह। अग्निर्वै देवानां यष्टा। य एव देवानां यष्टा। तस्मा एव नमस्करोति” (ब्रा. का. ३ प्र. ३ अ. ७) इति। पूर्वोक्तनिर्वचनेन भूतोत्पत्तिकारणत्वादग्न्यभिन्नो यज्ञो भुवनम्। यष्टा देवपूजकः। अग्निश्च हव्यवहनेन देवान्पूजयति। (#TB)<br>
जुह्वेहीति। कल्पः — “अथाऽऽदत्ते दक्षिणेन जुहूं जुह्वेह्यग्निस्त्वा ह्वयति देवयज्याया इति सव्येनोपभृतमुपभृदेहि देवस्त्वा सविता ह्वयति देवयज्याया इति” इति।<br>
(TB - 3.3.7 - 2) अनयोर्मन्त्रयोरग्निसवितृव्यवस्था युक्तेत्वाह — “जुह्वेह्यग्निस्त्वा ह्वयति देवयज्याया उपभृदेहि देवस्त्वा सविता ह्वयति देवयज्याया इत्याह। आग्नेपी वै जुहूः। सावित्र्युपभृत्। ताभ्यामेवैने प्रसूत आदत्ते” (ब्रा. का. ३ प्र. ३ अ. ७) इति। अग्निसवितारौ जुहूपभृतोः स्रुचोरभिमानिदेवते। (#TB)<br>
अग्नाविष्णू इति। बौधायनः — ‘अत्याक्रामञ्जपत्यग्नाविष्णू मा वामव क्रमिषं वि जिहाथां मा मा संताप्तं लोकं ने लोककृतौ कृणुतमिति” इति।<br>
अत्याक्रमणप्रकार आपस्तम्बेन दर्शितः - “अग्नाविष्णू मा वामव क्रमिषमित्यग्रेण स्रुचोऽपरेण मध्यमं परिधिमवक्रामन्प्रस्तरं दक्षिणेन पदा दक्षिणाऽति क्रामत्युदक्सव्येन” इति।<br>
मध्यमपरिधेः पुरतोऽवस्थित आहवनीयोऽग्निस्ततः पश्चात्स्रुचामग्रभागे शास्त्रदृष्ट्याऽवस्थितो यज्ञाभिमानी विष्णुः। हेऽग्नाविष्णू आघारहोमार्थं युवयोर्मध्ये गच्छन्नप्यहं पादेन युवां माऽवक्रमिषं मम गमनावकाशाय युवां वियुक्तौ भवतम्। मां प्रति संतापं मा कुरुतम्। किंच स्थानकारणौ युवां मम गमनस्थानं कुरुतम्। (TB - 3.3.7 - 3) यथोक्तमर्थं दर्शयति – “अग्नाविष्णू मा वामव क्रमिषमित्याह। अग्निः पुरस्तात्। विष्णुर्यज्ञः पश्चात्। ताभ्यामेव प्रतिप्रोच्यात्याक्रामति। वि जिहाथां मा मा संताप्तमित्याह हिँसायै। लोकं मे लोककृतौ कृणुतमित्याह। आशिषमेवैतामाशास्ते” (ब्रा. का. ३ प्र. ३ अ. ७) इति। (#TB)<br>
विष्णोरिति। बौधायनः — “स्थानं कल्पयति विष्णोः स्थानमसीति” इति।<br>
आपस्तम्बः — “विष्णोः स्थानमसीत्यवतिष्ठतेऽन्तर्वेदि दक्षिणः पादो भवत्यवध्रः सव्योर्ध्वस्तिष्ठन्दक्षिणं परिधिसंधिमन्ववहृत्य” इति।<br>
हे भूप्रदेश त्वं यज्ञपुरुषस्य स्थानमसि। (TB - 3.3.7 - 4) यज्ञपुरुषप्रयुक्तमतिशयं दर्शयति – “विष्णोः स्थानमसीत्याह। यज्ञो वै विष्णुः। एतत्खलु वै देवानामपराजितमायतनम्। यद्यज्ञः। देवानामेवापराजित आयतने तिष्ठति ।” (ब्रा. का. ३ प्र. ३ अ. ७) इति। देवयजनभूव्यतिरिक्तभूमेरसुराधीनतया तत्र देवानां पराजयेऽपि यज्ञप्रदेशोऽपराजितः। (#TB)<br>
इत इति। बौधायनः — “अन्वारब्धे यजमाने मध्यमे परिधौ संस्पृशन्नृजुस्तिष्ठन्नृजु(माघार)माघारयति संततं प्राञ्चमव्यवच्छिन्दन्नित इन्द्रो अकृणोद्वीयार्णि समारभ्योर्ध्वो अध्वरो दिविस्पृशमह्रुतो यज्ञो यज्ञपतेरिन्द्रावान्त्स्वाहेति” इति।<br>
आपस्तम्बः – “समारभ्योर्ध्वो अध्वर इति प्राञ्चमुदञ्चमृजुँ संततं ज्योतिष्मत्याघारमाघारयन्सर्वाणीध्मकाष्ठानि सँस्पर्शयति” इति। अस्य मत इत इन्द्र इति वाक्यं पूर्वमन्त्रशेषः। इतो देवयजनस्थानबलादिन्द्रोऽसुरवधरूपाणि वीर्याण्यकरोत्। यज्ञपतेर्यजमानस्य यज्ञ आघारः स्वाहा देवतायै दत्तः। कीदृशो यज्ञः। इन्द्रदेवताकत्वेनेन्द्रवान्नैतीं राक्षसीं दिशं सामारभ्योर्ध्वो दीर्घोऽध्वरो हिंसारूपेण विच्छेदेन रहित ऐशानीं दैविकीं दिशं स्पृशति। अह्रुतोऽकुटिलः। (TB - 3.3.7 - 5) इन्द्रशब्दसूचितं दर्शयति — “इति इन्द्रो अकृणोद्वीर्याणीत्याह। इन्द्रियमेव यजमाने दधाति” (ब्रा. का. ३ प्र. ३ अ. ७) इति। ऊर्ध्वशब्देन वृद्धिः सूचितेत्याह — ‘समारभ्योर्ध्वे अध्वरो दिविस्पृशमित्याह वृद्ध्यै” (ब्रा. का. ३ प्र. ३ अ. ७) इति। समारभ्येतिपदसूचितं दर्शयति – “आघारमाघार्यमाणमनु समारभ्य। एतस्मिन्काले देवाः सुवर्गं लोकमायन्। साक्षादेव यजमानः सुवर्गं लोकमेति। अथो समृद्धेनैव यज्ञेन यजमानः सुवर्गं लोकमेति” (ब्रा. का. ३ प्र. ३ अ. ७) इति। देवाः स्वयं यागं कुर्वन्तोऽध्वर्युमनु तमाघारं सपृष्ट्वा विलम्बमन्तरेण स्वर्गं गताः। साक्षादेवाविलम्बेनैव। किंच सम्यगारभ्येत्यनेन समृद्धिः सूचिता। अह्रुतशब्दार्थं दर्शयति — “अह्रुतो यज्ञो यज्ञपतेरित्याहानार्त्यै” (ब्रा. का. ३ प्र. ३ अ. ७) इति। इन्द्रशब्दार्थमाह — इन्द्रावान्त्स्वाहेत्याह। इन्द्रियमेव यजमाने दधाति” (ब्रा. का. ३ प्र. ३ अ. ७) इति। (#TB)<br>
बृहदिति। कल्पः — “बृहद्भा इति स्रुचमुद्गृह्णाति” इति।<br>
अनेनाऽऽघारेण ज्वालारूपं यथा बृहद्भवति तथाऽयमग्निर्भासते। ततो जुहूर्मा दह्यतामित्युद्गृह्णाति। (TB - 3.3.7 - 6) अधिकभासनेन स्वर्गः स्मार्यत इत्याह — “बृहद्भा इत्याह। सुवर्गो वै लोको बृहद्भाः। सुवर्गस्य लोकस्य समष्ट्यै” (ब्रा. का. ३ प्र. ३ अ. ७) इति। (#TB)<br>
पाहीति। कल्पः — ‘अथासँस्पर्शयन्स्रुचावुदङ्ङत्याक्रामाञ्जपति पाहि माऽग्ने दुश्चरितादा मा सुचरिते भजेति” इति।<br>
भज स्थापय। (TB - 3.3.7 - 7) जुहूपभृतोः परस्परमसँस्पर्शयन्नविशिष्टं प्रतिनिवृत्याऽऽगमनं विधत्ते — “यजमानदेवत्या वै जुहूः। भ्रातृव्यदेवत्योपभृत्। प्राण आघारः। यत्सँस्पर्शयेत्। भ्रातृव्येऽस्य प्राणं दध्यात्। असँस्पर्शयन्नत्याक्रामति। यजमान एव प्राणं दधाति” (ब्रा. का. ३ प्र. ३ अ. ७) इति। यजमानवद्यागे प्रत्यासन्नत्वाज्जुहूर्यजमान इति मन्यते। औपभृतस्याऽऽज्यस्य जुहूद्वारा होम इति व्यवहितत्वमुपभृतः। ततो भ्रातव्यो देवता। अर्थवादान्तरे वा एतदेव द्रष्टव्यम्। मन्त्रस्य पदार्थवाक्यार्थौ दर्शयति — “पाहि माऽग्ने दुश्चरितादा मा सुचरिते भजेत्याह। अग्निर्वाव पवित्रम्। वृजिनमनृतं दुश्चरितम्। ऋजुकर्मँ सत्यँ सुचरितम्। अग्निरेवैनं वृजिनादनृताद्दुश्चरितात्पाति। ऋजुकर्मे सत्ये सुचरिते भजति। तस्मादेवमाशास्ते। आत्मनो गोपीथाय” (ब्रा. का. ३ प्र. ३ अ. ७) इति। कायिकं निषिद्धाचरणं वृजिनं, विहिताचरणमृजुकर्म, वाचिके सत्यानृते। (#TB)<br>
मखस्येति। कल्पः — “जुह्वा ध्रूवां समनक्ति मखस्य शिरोऽसि सं ज्योतिषा ज्योतिरङ्क्तामिति त्रिः” इति।<br>
हे आघारशेष त्वं यज्ञस्य शिरोवदुत्तममङ्गमसि। अतस्त्वद्रूपेण ज्योतिषा ध्रौवाज्यरूपं ज्योतिः समङ्‌क्तां संयुज्यताम्। (TB - 3.3.7 - 8) समञ्जनं विधत्ते — “शिरो वा एतद्यज्ञस्य। यदाघारः। आत्मा ध्रुवा। आघारमाघार्य ध्रूवाँ समनक्ति। आत्मन्नेव यज्ञस्य शिरः प्रतिदधाति” (ब्रा. का. ३ प्र. ३ अ. ७) इति। गलाधस्तनो देह आत्मा। पूर्वपक्षत्वेन द्विरावृत्तिं विधत्ते – “द्विः समनक्ति। द्वौ हि प्राणापानौ” (ब्रा. का. ३ प्र. ३ अ. ७) इति। सिद्धान्तमाह — “तदाहुः। त्रिरेव समञ्ज्यात्। त्रिधातु हि शिर इति। शिर एवैतद्याज्ञस्य। अथो त्रयो वै प्राणाः। प्राणानेवास्मिन्दधाति” (ब्रा. का. ३ प्र. ३ अ. ७) इति। त्वगसृगस्थिरूपा विस्पष्टास्त्रयो धातवो यस्य तत्त्रिधातु। मन्त्रगतद्योतिःशब्दविवक्षां दर्शयति — “मखस्य शिरोऽसि सं ज्योतिषा ज्योतिरङ्क्तामित्याह। ज्योतिरेवास्मा उपरिष्टाद्दधाति। सुवर्गस्य लोकस्यानुख्यात्यै” (ब्रा. का. ३ प्र. ३ अ. ७) इति। अस्य ध्रौवाज्यशेषस्योपरि स्थपितेनाऽऽघारशेषाज्येनात्युज्ज्वलसत्प्रदीपेनवै स्वर्गलोकः प्रकाशितो भवति। (#TB)</p>
<p>अथ विनियोगसंग्रहः –<br>
“भुवाग्नेरञ्जलिं कृत्वा जूपद्वाभ्यां तयोर्ग्रहः।<br>
अग्ना दक्षिणदिग्गामी विष्णोः स्थित्वा समाहृतिः॥१॥<br>
बृहद्भाः स्रुचमुद्गृह्य पाहि प्रतिनिवर्तते।<br>
मख ध्रुवामनक्ति त्रिर्नव मन्त्रा इहेरिताः॥२॥”</p>
<p>अथ मीमांसा —<br>
अग्ने यष्टरिदं नमः, अग्निर्वै देवानां यष्टेत्यनयोर्मन्त्रब्राह्मणयोरग्निदेवताया यागाधिकारः प्रतीयते। तदयुक्तम्। नवमाध्यायप्रथमपादोक्तदेवताधिकरणविरोधप्रसङ्गात्।<br>
तत्र ह्येवं चिन्ततम् —<br>
“देवः प्रयोजकोऽपूर्वं वाऽऽद्योऽस्य फलदत्वतः।<br>
न विधेये गुणो ह्येषोऽपूर्वस्य फलितोचिता” इति॥<br>
“आग्नेयोऽष्टाकपालः” इत्यादिषु सर्वेषु कर्मसु मन्त्रतन्त्ररूपाणामनुष्ठेयानामङ्गानामग्न्यादिर्देवः प्रयोजकः। कुतः। यागेन पूजिताया देवतायाः फलप्रदत्वात्। संभवति च फलप्रदत्वं मन्त्रार्थवादादिभ्यो विग्रहादिपञ्चकावगमात्। विग्रहो हविःस्वीकारस्तद्भोजनं तृप्तिः प्रसादश्चेत्येतच्चेतनस्योचितं पञ्चकम्। सहस्राक्षो गोत्रभिद्वज्रबाहुरिति विग्रहः। अग्निरिदँहविरजुषतेति हविःस्वीकारः। अद्धीदिन्द्र प्रस्थितेमा हवीँषीति हविर्भोजनम्। तृप्त एवैनमिन्द्रः प्रजया पशुभिस्तर्पयतीति तृप्तिप्रसादौ। ततः सेवितराजादिवत्पूजितदेवतायाः फलप्रदत्वेन प्राधान्यात्सैवाङ्गानां प्रयोजिकेति प्राप्ते ब्रूमः — किं देवतायाः फलप्रदत्वेन प्राधान्यं शब्दादापाद्यते वस्तुसामार्थ्याद्वा। नाऽद्यः। स्वर्गकामो यजेतेति शब्दे विधेयस्य यागस्यैव फलप्रदत्वावगमात्। द्रव्यदेवते तु सिद्धत्वेन विध्यनर्हे। तत्र यथा द्रव्यस्य विधेयं प्रति गुणभावस्तथा देवताया अपि। यदि यागस्य कालान्तरभाविफलं प्रति व्यवहितत्वं तर्हि तत्साधनभूता देवता ततोऽपि व्यवहिता। का तर्हि फलस्य गतिः। अपूर्वमिति वदामः। तच्च श्रुत्या श्रुतार्थापत्त्या वा प्रतीयमानत्वाच्छाब्दमिति तस्य फलप्रदत्वमुचितम्। नापि वस्तुसामर्थ्याद्देवस्य फलप्रदत्वं विग्रहादिपञ्चकप्रतिपादकयोर्मन्त्रार्थवादयोः स्वार्थे तात्पर्याभावात्। अन्यथा वनस्पतिभ्यः स्वाहा मूलेभ्यः स्वाहा तूलेभ्यः स्वाहेत्यादिमन्त्रेष्वपि देवत्वं विग्रहादियुक्तं कल्प्येत। तच्च प्रत्यक्षविरुद्धम्। अतो न राजादिवत्फलप्रदत्वम्। किंच विग्रहादिमद्देवतावाद्यपि न विना कर्मणा फलमभ्युपगच्छति। ततः प्राप्ताप्राप्तविवेकेनोभयवादिसिद्धस्य यागस्यैव फलप्रदत्वमस्तु। किंच मातापितृगृर्वादिशुश्रूषाया देवतां विनैव फलप्रदत्वमुभयवादिसिद्धम्। तस्मात्फलप्रदमपूर्वमेवाङ्गानुष्ठाने प्रयोजकम्। देवस्य प्रयोजकत्वे सत्याग्नेययाग उपदिष्ठानि प्रयाजाद्यङ्गानि सौर्यादियागेष्वग्न्यभावादनूह्यानि। अपूर्वस्य प्रयोजकत्वे तत्सत्त्वादूह्यानीति विशेषः। तदिदं देवताधिकरणमग्न्यादिदेवानां कर्माधिकारे विरुध्यते। अत एव वैयासकदेवताधिकरणसूत्रेषु जैमिनिपक्ष एवमुपन्यास्तः — ‘मध्वादिष्वसंभवादनधिकारं जैमिनिः’ (ब्रा. सू. १-३-३१) इति। अस्यायमर्थः — अस्ति हि काचन मधुविद्या छन्दोगैराम्नातत्वात्। तस्यामादित्यो मधुत्वेन ध्यातव्यः। वसवो रुद्रा आदित्या मरुतः साध्याश्चेत्येते देवगणाः परित उपविश्य तन्मधूपजीवन्ति। ईदृशेनोपासनेन वस्वादिमहिमानं प्राप्नुवन्तीति श्रूयते। तस्यां विद्यायां मनुष्याणामधिकारः संभवति। वस्वादिदेवतास्तु कानन्यान्वस्वादीनुपासीरन्कं चान्यं वस्वादिमहिमानं प्राप्नुयुः। आदित्यश्च कमन्यमादित्यं मधुत्वेनोपासीत। तस्माद्देवानामनधिकारं जैमिनिर्मन्यत इति। तर्हि विद्यान्तरेऽधिकारोऽस्त्वित्ययाशङ्‌क्योत्तरमेवं सूत्रितम् — ‘ज्योतिषि भावाच्च’ (ब्रा. सू. १-३-३२) इति। न खल्वादित्यो नाम कश्चिच्चेतनो विग्रहवान्देवोऽस्ति। किंत्वस्मिन्दृश्यमाने ज्योतिर्मण्डले भवत्यादित्यशब्दप्रयोगः। एवमङ्गारेष्वग्निशब्दः। यदि विग्रहवती देवता स्यात्तदानीमृत्विगादिवत्कर्मण्युपलभ्येत। किंचैकस्य यजमानस्य यागे हविः स्वीकर्तुं गत्वा तदानिमेवान्येषां यागेषु गन्तुं न शक्नुयात्। अत एवाऽऽम्नायते – “कस्य वा ह देवा यज्ञमागच्छन्ति कस्य वा न बहूनां यजमानानाम्’ इति। किंच विग्रहवत्सु देवेषु भृतेषु वैदिकानामग्नीन्द्रादिशब्दानामभिधेयाभावाद्वेदस्याप्रामाण्यं प्रसज्येत। तस्मान्मृगतष्णादिवाक्येष्विव सहस्राक्षो गोत्रभिदित्यादिवाक्येषु कश्चिद्विकल्पप्रत्ययो जायते। “शब्दज्ञानानुपाती वस्तुशून्यो विकल्पः” इति तल्लक्षणम्।</p>
<p>“मृगतृष्णाम्भसि स्नातः खपुष्पकृतशेखरः।<br>
एष बन्ध्यासुतो याति शशशृङ्गधनुर्धरः”॥</p>
<p>इत्यत्र विनैव बाह्यवस्तुना यथा कश्चिदाकारविशेषो मनसि प्रतिभासते तथैव देवतावाक्येषु। तस्मादग्निर्वै देवानां यष्टेतिवाक्यबलाद्देवानां यागाधिकारो वक्तुं न शक्यः। अत्रोच्यते — देवानामाधिकाराभावः कुत इति वक्तव्यम्। देहाद्यभावाद्वा सत्यपि देहादावर्थित्वसामर्थ्यविद्यारूपाणामधिकारहेतूनामभावाद्वा सत्स्वपि तेषु शास्त्रेण निषिद्धत्वाद्वा। प्रथमपक्षेऽपि देहाद्यभावः कुत इति वाच्यम्। प्रमाणाभावाद्वा बाधकसद्भावाद्वा। नाऽद्यो मन्त्रार्थवादेतिहासपुराणयोगिप्रत्यक्षलोकप्रसिद्धीनां तत्प्रमाणत्वात्। ‘देवो वः सविता प्रार्ययतु’ ‘रुद्रस्य हेतिः परि वो वृणक्तु’ इत्यादयश्चेतनोचितव्यवहाराभिधायिनो बहवा मन्त्राः पूर्वमुदाहृताः। ‘अग्ने यष्टरिदं नमः’ ‘इत इन्द्रो अकृणोद्वीर्याणि’ इत्यादय उदाह्रियन्ते। ‘अथा सपत्नानिन्द्राग्नी मे विषूचीनान्व्यस्यताम्’ ‘अग्नं त्वँ सु जागृहि’ इत्यादय उदाहरिष्यन्ते। तं गायत्र्याहरत्। पुरुषं वै देवाः पशुमालभन्त। देवासुराः संयत्ता आसन्नित्यादयोऽऽर्थवादाः। इतिहासो भारतादिः। पुराणं ब्राह्मपाद्मवैष्णवादि। योगिप्रत्यक्षं योगशास्त्रे ‘मूर्धज्योतिषि सिद्धदर्शनम्’ इत्यादिसूत्रेषु प्रसिद्धम्। लोकप्रसिद्धिश्च चित्रकारादितत्तन्मूर्तिलेखनादिभिर्द्रष्टव्या। नापि द्वितीयो बाधकस्यानुपलम्भात्। वनस्पतितन्मूलादीनामपि विग्रहादिमत्त्वप्रसङ्गो बाधक इति चेन्न। तस्येष्टत्वात्। प्रत्यक्षविरोध इति चेन्न। स्थावररूपस्य प्रत्यक्षत्वेऽपि तदभिमानिदेवतानामप्रत्यक्षत्वात्। सन्ति हि सर्वेषु वस्तुष्वभिमानिदेवताः। अत एव श्रूयते — ‘अन्तरिक्षदेवत्याः खलु वै पशवः। यजमानदेवत्या वै जुहूः। भ्रातृव्यदेवत्योपभृत्’ इति। नात्र दृश्यमाना अन्तरिक्षयजमानभ्रातृव्या विवक्षिताः। किंतु तदभिमानिदेवताः। एवं च सत्यभिमानिनीभिः सहाभेदविवक्षया ‘वायवः स्थोपायवः स्थ’ ‘जुह्वे ह्यग्निस्त्वा ह्वयति देवयज्याया उपभृदेहि देवस्त्वा सविता ह्वयति’ इत्यादीनि चेतनोचितानि संबोधनान्युपपद्यन्ते। किंनिमित्तोऽयं देवताभिव्यक्त्यभिनिवेश इति चेत्। तव किंनिमित्तोऽयं देवताप्रद्वेषाभिनिवेशः। ज्योतिषि भावाच्चेति जैमिनिमतस्य सूत्रितत्वादिति चेत्। किं बादरायणस्य मतं न पश्यसि। स ह्येवं सूत्रयामास — ‘अभिमानिव्यपदेशस्तु विशेषानुगतिभ्याम्’ (ब्रा. सू. २-१-५) इति। अस्यायमर्थः – वाक्चक्षुरादीन्द्रियाणां परस्परकलहश्रुतिषु “मृदब्रवीत्” “आपोऽब्रुवन्” इत्यादिश्रुतिषु चाभिमानिदेवता व्यपदिश्यन्ते। इन्द्रियसंवादवाक्यस्याऽऽदावेवाऽऽहैता देवता इति देवताशब्देन विशेषितत्वात्। अन्यत्र च “अग्निर्वाग्भूत्वा मुखं प्राविशत्। वायुः प्राणो भूत्वा नासिके प्राविशत्। आदित्यश्चक्षुर्भूत्वाऽक्षिणी प्राविशत्” इत्यादिना सर्वेष्वेवेन्द्रियेषु देवतानुगतिश्रवणादिति।<br>
बाधकान्तरं तु बादरायण एवाऽऽशङ्क्य निराचष्टे। तदीयं सूत्रमेतत् — “विरोधः कर्मणीति चेन्नानेकप्रतिपत्तेर्दर्शनात्” (ब्रा. सू. १-३-२७) इति। ऋत्विग्दृष्टान्तेन यः कर्मणि विरोधः सोऽपि नास्त्येकस्य युगपद्बहुगृहभोजनासंभवेऽपि बहुकर्तृकनमस्कारस्वीकारः संभवतीत्यनेकप्रकारदर्शनात्। इह च यागस्योद्देशत्यागात्मकत्वान्नमस्कारन्यायेन बहवो यजमाना युगपदेकां देवतामुद्दिश्य हवींषि त्यजेयुः। अथवा देवतानां योगसामर्थ्याद्युगपदनेकशरीरप्राप्तिः श्रुतिस्मृत्योर्दृश्यते। तैश्च शरीरैर्युगपद्बहुषु योगेषु युगपद्गच्छेयुः। न चानुभवविरोधस्तासामन्तर्धानादिशक्तिमत्त्वेनायोग्यानुपलब्धेः। नापि विग्रहवतीषु देवव्याक्तिषु मृतासु वैदिकशब्दस्यार्थाभावो जातेरेव शब्दार्थत्वात्। अतो वनस्पतिमूलजुहूपभृदाद्यचेतनद्रव्येषु सर्वेष्वभिमानिनीनां विग्रहवतीनां चेतनानां देवतानामभ्युपगमेऽपि न बाधः कश्चित्। मृगतृष्णिकाखपुष्पादिष्वपि वनस्पत्यादिष्विव देवताभ्युपगमः प्रसज्येतेति चेन्न। यदा मृगतृष्णायै स्वाहा स्वपुष्पाय स्वाहेति वेदवाक्यं दर्शयिष्यसि तदाऽभ्युपगमिष्यामः। अतः प्रमाणसद्भावाद्बाधकाभावाच्च सन्त्येव देवतानां विग्रहादयः। नाप्यर्थित्वाद्यधिकारणाभावदिति द्वितीयः पक्षो युक्तः। आदित्यवस्वादीनां स्वस्वपदस्य प्राप्तत्वेन तत्प्राप्तिहेतावुपासने यागे वाऽर्थित्वाभावेऽपि फलान्तरहेतौ तत्संभवात्। सत्यसंकल्पानां तेषां संकल्पादेव फलसिद्धौ न यागादिप्रवृत्तिरिति चेन्न। संकल्प इव यागादावपि प्रयासबुद्ध्यभावेन प्रवृत्तिसंभवात्। श्रूयन्ते हि बहुशो वेदवाक्यानि — ‘अग्निष्टोमेन वै प्रजापतिः प्रजा असृजत। तां अग्निष्टोमेन पर्यगृह्णात्’ इति। “बृहस्पतिरकामयत। श्रन्मे देवा दधीरन्। गच्छेयं पुरोधामिति। स एतं चतुर्विँशतिरात्रमपश्यत्। तमाहरत्। तेनायजत। ततो वै तस्मै श्रद्देवा अदधतागच्छत्पुरोधाम्’ इति। इदानीं मनुष्य एव सत्रे भाविसंज्ञाया प्रजापतिबृहस्पत्यादिशब्दैरुच्यत इति चेत्। अस्त्वेवं नक्षत्रेष्टौ। तत्र हि यजमानो देवता चेत्युभयमेकेनैव शब्देन व्यवहृतम् — ‘अग्निर्वा अकामयत। अन्नादो देवानाँ स्यामिति। स एतमग्नये कृत्तिकाभ्याः पुरोडाशमष्टाकपालं निरवपत्’ इति। इह तु बाधकाभावान्मुख्या एव प्रजापतिबृहस्पत्यादयः। अन्यथा, वसिष्टविशेषणं विरुध्येत। तच्चैवमाम्नायते — वसिष्ठो हतपुत्रोऽकामयत विन्देयं प्रजाम्’ इति। तस्मादर्थिनो देवा यागादिषु प्रवर्तेरन्। सामर्थ्यमपि धनवत्त्वं तेषामस्त्येव। उपनयनपूर्वकाध्ययनाभावेऽपि स्वयंभातत्वाद्वेदानामस्त्येव विद्या। निषेधं च न पश्यामस्तस्माच्छूद्रो यज्ञेऽनवकॢप्त इतिवद्देवा अनवकॢप्ता इत्यश्रवणात्। प्रत्युत ‘देवा वै यद्यज्ञेऽकुर्वत तदसुरा अकुर्वत इति बहुशः श्रुतम्। आघारब्राह्मणेऽपि श्रूयते — ‘देवा वै साभिधेनीरनूच्य यज्ञं नान्वपश्यन्त्स प्रजापतिस्तुष्णीमाघारमाघारयत्ततो वै देवा यज्ञमन्वपश्यन्’ इति। ‘असुरेषु वै यज्ञ आसीत्तं देवास्तूष्णीँ होमेनावृञ्जत’ इति। सर्वोऽप्ययमर्थवाद इति चेद्बाढम्। न खलु वयमप्येतमनर्थवादं ब्रूमः। महातात्पर्येण विधिं प्रशंसतोऽवान्तरतात्पर्येण स्वार्थेऽपि प्रामाण्यात्भूतार्थवादत्वे का तव हानिः। यदा प्रजापतिरमन्त्रकं प्रथममाघारं प्राजापत्यमनुतिष्ठति तदा कमन्यं प्रजापतिं मनसा ध्यायेदिति चेत्पूर्वकल्पेऽतीतं ब्राह्माण्डान्तरे वर्तमानं वा ध्यायतु। यथा देवदत्तः स्वयमन्यस्य पिताऽपि सन्विद्याधनादिभिः स्वपित्रा समानोऽपि सन्स्वपितरं नमस्करोति। यथा वा ब्राह्मणकर्तृके श्राद्धे ब्राह्मणान्तरं भोज्यते तद्वत्। यदि तत्र स्वसमानस्य पितुर्ब्राह्मणान्तरस्य च पूजया तुष्टः परमेश्वरः फलं दद्यात्तर्हि स किमस्य प्रजापतेः फलदाने विस्मरिष्यति निद्रास्यति वा। ‘तृप्त एवैनमिन्द्रः प्रजया पशुभिस्तर्पयाति’ इत्यत्रापीन्द्रविग्रहेऽवस्थितोऽन्तर्याम्येव फलस्य दाता। अत एव बादरायणः — ‘फलमत उपपत्तेः’ [ब्र. सू ३-३-३८] इति सूत्रयामास। ईश्वरस्य फलदातृत्वेऽपि नापूर्ववैयर्थ्यं फलविशेषे तत्तारतम्ये चापूर्वस्यैव नियामकत्वात्। जैमिनिश्चापूर्वाङ्गीकारेण परितुष्टो न देवतां द्वेष्टि। तावतैव स्वापेक्षितोहाध्यायस्याऽऽरम्भसिद्धेः। न च प्रजापतिकर्तृके याग ऋत्विजामभावः। देवतान्तराणामृत्विक्त्वात्। नन्वार्त्विज्यं विप्रस्यैव। तथा च द्वादशाध्यायस्यावसाने चिन्तितम्।<br>
“आर्त्विज्यं किं त्रिवर्णस्थं विप्रगाम्येव वाऽग्रिमः।<br>
विद्यावत्त्वान्न तद्युक्तं ब्राह्मणस्यैव तत्स्मृतेः” इति॥<br>
‘प्रतिग्रहोऽधिको विप्रे याजनाध्यापने तथा’ इति स्मृतिः। नायं दोषः। तत्र क्षत्रियवैश्ययोरार्त्विज्यं नास्तीत्येतावदेव विवक्षितं न तु देवानां तन्निवार्यते। मन्त्रब्राह्मणयोस्तदवगमनात्। ‘पृथिवी होता। द्यौरध्वर्युः। रुद्रोऽग्नीत्। बृहस्पतिरुपवक्ता। अग्निर्होता। अश्विनाऽध्वर्यू आस्ताम्’ इति ब्राह्मणम्। त्रैवर्णिकानामेव वसन्तादिकालेष्वाधानविधानाद्देवानां वर्णाश्रमाभावान्नास्त्याधानमिति चेन्न। तद्विधानस्य मनुष्यविषयत्वात्। वर्णाश्रमप्रयुक्ता विधयो मनुष्याणामेव सन्ति। देवास्तु न वर्णाश्रमधर्ममनुतिष्ठन्ति। किंतु काम्यकर्मण्याधानमपि देवानामाम्नातम् — ‘प्रजापती रोहिण्यामग्निमसृजत। तं देवा रोहिण्यामादधत। तं पूषाऽऽधत्त। तं त्वष्टाऽऽधत्त। तं मनुराधत्त। तं धाताऽऽधत्त’ इति। तदेवं देवानां यागाधिकारे विघ्नाभावात् ‘अग्निर्वै देवानां यष्टा” इत्येतदिह सुस्थितम्। सर्वत्र च मन्त्रब्राह्मणेतिहासपुराणादिवादाः सुतरामुज्जीविताः।</p>
<p>प्रथमाध्यायस्य चतुर्थपादे चिन्तितम् —<br>
“अग्निहोत्रं जुहोत्याघारमाघारयतीत्यमू।<br>
विधेयौ गुणसंस्कारावाहोस्वित्कर्मनामनी॥<br>
अग्नये होत्रमत्रेति बहुव्रीहिगतोऽनलः।<br>
गुणो विधेयो नामत्वे रूपं न स्यात्क्षरद्‌घृते॥<br>
संस्क्रियाऽऽघारमाघारयतीत्युक्ता द्वितीयया।<br>
आघारेत्यग्निहोत्रेति यौगिके कर्मनामानी॥<br>
अग्निर्ज्योतिरिति प्रोक्तो मन्त्राद्देवस्तथा घृतम्।<br>
चतुर्गृहीतवाक्योक्तं द्वितीयायास्त्वियं गतिः॥<br>
नासाधिते हि धात्वर्थे करणत्वं ततोऽस्य सा।<br>
साध्यतां वक्ति संस्कारो नैवाऽऽशङ्क्य क्रियात्वतः’ इति॥<br>
“अग्निहोत्रं जुहोति” इत्यत्राग्निहोत्रशब्दस्य कर्मनामत्वे द्रव्यदेवतयोरभावाद्यागस्य स्वरूपमेव न सिध्येत्। ततोऽग्निदेवतारूपो गुणोऽनेन दर्विहोमे विधीयते। आघारशब्दश्च “घृक्षरणदीप्त्योः” इत्यस्माद्धातोरुत्पन्नः क्षरद्घृतमाचष्टे। तस्मिंश्च घृते द्वितीयाविभक्त्या संस्कार्यत्वं प्रतीयते। तच्च संस्कृतं घृतमुपांशुयागे द्रव्यं भवति। तस्मादग्निहोत्राघारशब्दौ गणसंस्कारयोर्विधायकाविति प्राप्ते ब्रूमः — अग्निर्ज्योतिर्ज्योतिरग्निः स्वाहेति सायं जुहोति। सूर्यो ज्योतिर्ज्योतिः सूर्यः स्वाहेति प्रातरिति विहितेन मन्त्रेण प्राप्तत्वाद्देवता न विधेया। ततोऽग्निसूर्यदेवताकस्य सायंप्रातःकालयोर्नियमेनानुष्ठेयस्य कर्मणोऽग्निहोत्रमिति यौगिकं नामधेयम्। योगश्च बहुव्रीहिणा दर्शितः। चतुर्गृहीतं वा एतदभूत्तस्याऽऽघारमाघार्येत्याज्यद्रव्यस्य प्राप्ततया क्षरद्घृतसंस्कारस्याविधेयत्वादाघारशब्दोऽपि यौगिकं कर्मनामधेयम्। यस्मिन्कर्मणि नैतीं दिशमारभ्यैशानीं दिशमवधिं कृत्वा संतत्या घृतं क्षार्यते तस्य कर्मण एतन्नाम। ननु नामत्वे सति ‘उद्भिदा यजेत’ ‘ज्योतिष्टोमेन यजेत’ इत्यादाविव धात्वर्थेन करणे सामानाधिकरण्यायाग्निहोत्रेण जुहोत्याघारेणाऽऽघारयतीति तृतीयया भवितव्यम्। नैष दोषः। अनुष्ठानादूर्ध्वं धात्वर्थस्य सिद्धत्वाकारेण करणत्वेऽपि ततः पूर्वं साध्यत्वाकारं वक्तुमग्निहोत्रमाघारमिति। द्वितीयाया युक्तत्वात्। न चात्र द्वितीयानुसारेण व्रीहीन्प्रोक्षतीत्यादाविव संस्कारः शङ्कनीयः। व्रीहिशब्दवदग्निहोत्राघारशब्दयोः प्रसिद्धद्रव्यवाचकत्वाभावेन क्रियावाचित्वाभ्युपगमात्। तस्मादग्निहोत्राघारशब्दौ दर्विहोमोपांशुयागयोर्गुणसंस्कारविधायिनौ न भवतः किंतु कर्मान्तरयोर्नामनी।</p>
<p>द्वितीयाध्यायस्य द्वितीयपादे चिन्तितम् —<br>
“अग्निहोत्राघारवाक्यमनुवादोऽथवा विधिः।<br>
अरूपत्वात्तु दध्यूर्ध्वदिवाक्येनोक्तमनूद्यते॥<br>
गुण्यसिद्धौ न दध्यादिर्गुणो दुष्टा विशिष्टता।<br>
रूपं दध्यादिमन्त्राभ्यामतोऽसौ गुणिनो विधिः” इति॥<br>
इदमाम्नायते — ‘अग्निहोत्रं जुहोति’ इति, ‘दध्ना जुहोति’ इति, ‘पयसा जुहोति’ इति [च]। इदमपरमाम्नायते — ‘आघारमाघारयति’ इति, ‘ऊर्ध्वमाघारयति’ इति, ‘ऋजुमाघारयति’ इति च। तत्राग्निहोत्रवाक्यं दध्यादिवाक्यविहितस्य कर्मसमुदायस्यानुवादः। आघारवाक्यं तूर्ध्वादिवाक्यविहितस्य तस्येति। न त्वेतद्वाक्यद्वयं कर्मविधायकम्। कुतः। द्रव्यदेवतालक्षणस्य यागरूपस्याभावादिति चेत्तत्र वक्तव्यम्। किं दध्यादिवाक्येन गुणमात्रं विधीयते किंवा गुणविशिष्टं कर्म। नाऽऽद्यः अग्निहोत्रादिवाक्यस्य त्वन्मते कर्मविधायकत्वाभावेन गुणिनः कस्यचिदसिद्धौ गुण्यनुवादपुरःसरस्य गुणमात्रविधानस्यासंभवात्। द्वितीये विधिगौरवं स्वात्। तच्च सत्यां गतावयुक्तम्। अतोऽग्निहोत्रादिवाक्यं कर्मविधायकम्। तत्र द्रव्यं दध्यादिवाक्यैर्लभ्यते देवता तु मान्त्रवर्णिकी। आघारेऽप्येवं द्रव्यदेवते उन्नेतव्ये।</p>
<p>दशमाध्यायस्य तृतीयपादे चिन्तितम् –<br>
“हिरण्यगर्भ आघारे पूर्वस्मिन्नुत्तरेऽथवा।<br>
लिङ्गादाद्ये समं लिङ्गं कॢप्तकार्यत्वतोऽन्तिमे” इति॥<br>
वायव्यपशौ ‘हिरण्यगर्भः समवर्तताग्र इत्याघारमाघारयति’ इति श्रुतो मन्त्रः पूर्वस्मिन्नाघारे स्यात्। कुतो मन्त्रलिङ्गात्। प्रकृतौ प्राजापत्यः पूर्व आघारः। आस्मन्नपि मन्त्रे हिरण्यगर्भशब्देन प्रजापतिरभिधीयते। ‘प्रजापतिर्वै हिरण्यगर्भः’ इति वाक्यशेषादिति प्राप्ते ब्रूमः – अन्तिम आघारेऽयं मन्त्रः कॢप्तकार्यत्वात्। प्रकृतावमन्त्रकः प्रथम आघारः प्रजापतिं मनसा ध्यायन्नाघारयतीति घ्यानमात्रस्याभिधानात्। तूष्णीमाघारयतीत्यमन्त्रत्वं साक्षादेव श्रुतम्। द्वितीये त्वाघारे ऊर्ध्वो अध्वर इत्याद्यैन्द्रो मन्त्रो विहितः। अतो मन्त्रकार्यं तत्र कॢप्तम्। तस्माद्द्वितीयाघारे हिरण्यगर्भमन्त्रविधिः। यत्तु प्रजापतिदवतालिङ्गं तदिन्द्रेऽपि समानम्। इन्द्रोऽपि हि प्रजानां पतिः। तस्मादूर्ध्वो अध्वर इति मन्त्रं बाधित्वा हिरण्यादिमन्त्रस्तत्र विधीयते।</p>
<p>तृतीयाध्यायस्याष्टमे पादे चिन्तितम् —<br>
“मा मा सं ताप्तमित्येतत्कस्मिन्स्यादिति पूर्ववत्।<br>
अध्वर्यावस्तु तत्त्वेन स्वामिकर्मोपयोगतः’ इति॥<br>
मा मेति मन्त्रोक्तं संतापाभावरूपं फलं यजमाने स्यादध्वर्यौ वेति संदेहः। पूर्वाधिकरणे ममाग्ने वर्च इत्यध्वर्युणा पठ्यमानेऽपि मन्त्रे ममेति शब्दोऽध्वर्युस्वामिनं यजमानं लक्षयति। स्वर्गकामो यजेतेत्यात्मनेपदेन साङ्गयागफलस्य स्वर्गस्य यजमानगामिताया अवगमात्। ततो यथा वर्चो यजमाने भवति तथा संतापाभावोऽपि यजमानगामीति प्राप्ते ब्रूमः – “अध्वर्यावसंतप्ते सत्यविघ्नेन स्वामिनः कर्म समाप्यते। तस्मादध्वर्युगतोऽपि संतापाभावो यजमानस्यैव फलमिति नात्र पूर्ववदस्योपचारः।</p>
<p>अथ व्याकरणम् —<br>
भुवनशब्दो नियतनपुंसकलिङ्गत्वादाद्युदात्तः। अग्न इत्यत्र वाक्यादित्वान्न निघातः। ‘आमन्त्रितं पूर्वमविद्यमानवत्’ (पा. ८-१-७२) इति तस्याविद्यमानवद्भावद्यष्टरित्येतस्य पदात्परत्वाभावान्न निघातः। किंतु षाष्ठमामन्त्रिताद्युदात्तत्वम्। अग्नाविष्णू इत्यत्रापि तद्वत्। न विद्यते ध्वरो विघ्नो यस्य सोऽध्वरः। ‘नञ्सुभ्याम्’ [पा. ६-२-१७२] इत्युत्तरपदान्तोदात्तत्वम्। दिविस्पृशमित्यत्र कृत्स्वरः। अह्रुत इत्यत्राव्ययपूर्वपदप्रकृतिस्वरः। दुश्चरितादित्यत्रापि तद्वत्॥</p>
<p>इति श्रीमत्सायणाचार्यविरचिते माधवीये वेदार्थप्रकाशेकृष्णयजुर्वे-दीयतैत्तिरीयसंहिताभाष्ये प्रथमकाण्डे प्रथमप्रपाठके द्वादशोऽनुवाकः॥१२॥</p>
<p>(अथ प्रथमकाण्डे प्रथमप्रपाठके त्रयोदशोऽनुवाकः)।<br>
द्वादशेऽनुवाक आघारावुक्तौ। अथ पञ्च प्रयाजाः। द्वावाज्यभागौ। त्रयः प्रधानयागाः। एकः स्विष्टकृत्। इडाभागभक्षणम्। त्रयोऽनूयाजा इत्येतावदनुष्ठातव्यम्। तन्मन्त्रास्तु हौत्रत्वादध्वर्युकाण्ड एतस्मिन्नाऽऽम्नाताः। उपरितनास्तु स्रुग्व्यूहनादिमन्त्रा आध्वर्यवत्वादिह त्रयोदशेऽनुवाक आम्नायन्ते।<br>
वाजस्येति। कल्पः – “अथोदङ्ङध्वर्युः प्रत्याक्रम्य यथायतनं स्रुचौ सादयित्वा वाजवतीभ्यां स्रुचौ व्यूहति वाजस्य मा प्रसवेनोद्ग्राभेणोदग्रभीदिति दक्षिणेन जुहूमुद्गृह्णात्यथा सपत्नाँ इन्द्रो मे निग्राभेणाधाराँ अकरिति सव्येनोपभृतं निगृह्णात्युद्ग्राभं च निग्राभं च ब्रह्मदेवा अवीवृधन्निति प्राचीं जुहूमूहत्यथा सपत्नानिन्द्राग्नी मे विषूचीनान्व्यस्यतामिति प्रतीचीमुपभृतं प्रत्यूहति” इति।<br>
अन्नस्य प्रसवहेतुना मुष्ट्या जुह्वा ऊर्ध्वग्रहणेनेतो मामूर्ध्वमग्रहीत्। अथोपभृतो नीचग्रहणेन मम वैरिणो निकृष्टान्रुद्धानकरोत्। परं ब्रह्म देवाश्च ममोत्कर्षं वैरिणो निकर्षं च वर्धितवन्तः। अथेन्द्राग्नी मम सपत्नान्विष्वग्गतयः स्वस्थानभ्रष्टा यथा भवन्ति तथा विशेषेण प्रवर्तयेताम्। (TB - 3.3.8 - 1) एतन्मन्त्रव्याख्यानात्पूर्वमिडाभक्षणादिकं विधीयते। तस्य स्रुग्व्यूहनात्प्रागनुष्ठेयत्वात्। तत्रेडाभागस्य पुरोडाशादपच्छेदं विधत्ते — “धिष्णिया वा एते न्युप्यन्ते। यद्ब्रह्मा। यद्धोता। यदध्वर्युः। यदग्नीत्। यद्यजमानः। तान्यदन्तरेयात्। यजमानस्य प्राणान्संकर्षेत्। प्रमायुकः स्यात्। पुरोडाशमपगृह्य संचरत्यध्वर्युः। यजमानयैव तल्लोकँ शिँषति। नास्य प्राणान्त्संकर्षति। न प्रमायुको भवति” (ब्रा. का. ३ प्र.३ अ. ८) इति। धिष्णियनामकाः केचन देवाः सोमरक्षकाः। तथा च श्रूयते – “धिष्णिया वा अमुष्मिल्लोँके सोममरक्षन्” इति। ते च धिष्णियाः सोमयागे वेदिकसदृशा मृन्मया आम्नायन्ते। “चात्वालाद्धिष्णियानुपवपति” इति श्रुतेः। तेषां च धिष्णियानामतिक्रमणं तत्रैव निषिद्धम् “प्राणा वा एते यद्धिष्णिया यदध्वर्युः प्रत्यङ् धिष्णियानतिसर्पेत्प्राणान्त्संकर्षेत्” इति। तद्वदत्रापीडाभागभक्षणाय वेद्या उत्तरभागे स्थितानां ब्रह्मादीनां मध्ये संचारे प्राणापहारं बाधकमुपन्यस्य तत्परिहाराय भक्ष्यं पुरोडाशभागमपच्छिद्य तेभ्यः प्रदानाय हस्ते धृत्वा संचरेदिति विधीयते। तेन यज्ञविघ्नाभावाद्यजमानस्य स्वर्गं लोकमवशेषयति। इह लोकेऽपि प्राणबाधो न भवति। अत्र सूत्रम् – “इडापात्र उपस्तीर्य सर्वेभ्यो हविर्भ्य इडामवद्यति” इति। अवान्तरेडां विधत्ते — “पुरस्तात्प्रत्यङ्ङासीनः। इडाया इडामादधाति। हस्त्याँ होत्रे। पशवो वा इडा। पशवः पुरुषः। पशुष्वेव पशून्प्रतिष्ठापयति। इडायै वा एषा प्रजातिः। तां प्रजातिं यजमानोऽनु प्रजायते” (ब्रा. का. ३ प्र. ३ अ. ८ ) इति। पात्रस्थिताया इडायाः पूर्वभागे प्रत्यङ्मुख उपविश्य सर्वसाधारण्या इडायाः सकाशाद्धोत्रे विभज्य प्रदातुं तद्धस्तयोग्यमल्पामिडामवदाय होतृहस्त आदध्यात्। “गौर्वा अस्यै शरीरम्” इतीडाभिमानिदेवतारूपश्रवणात्पशुत्वम्। नरमेधे पुरुषस्याऽऽलभ्यत्वात्सोऽपि पशुः। महत्या इडाया एषाऽवान्तरेडा प्रजाता। ततो यजमानस्य प्रजा भवति। अत्र सूत्रम् — “पुरस्तात्प्रत्यङ्ङासीन इडाया होतुर्हस्तेऽवान्तरेडामवद्यति” इति। होतुः प्रदेशिन्या द्वयोः पर्वणोराज्येनाञ्जनं विधत्ते — “द्विरङ्गुलावनक्ति पर्वणोः। द्विपाद्यजमानः प्रतिष्ठित्यै” (ब्रा. का. ३ प्र. ३ अ. ८ ) इति। द्वाभ्यां पादाभ्यां स्थैर्येणावस्थानं प्रतिष्ठितिः। अवान्तरेडायां प्रकारविशेषं विधत्ते — “सकृदुपस्तृणाति। द्विरादधाति। सकृदभिघारयति। चतुः संपद्यते। चत्वारि वै पशोः प्रतिष्ठानानि। यावानेव पशुः तमुपह्वयते” (ब्रा. का. ३ प्र. ३ अ. ८ ) इति। प्रतिष्ठानं पादः। अनेन चतुरवत्तेन तं चतुष्पादं पशुमुपह्वयते। इडाभागभक्षणायानुज्ञापितवान्भवति। अत्र चतुरवत्तं पुरोडाशभागं होता हस्ते धृत्वा भक्षणानुज्ञार्थं होत्रकाण्डे पठितमनुवाकमुपहूतँ रथंतरमित्यादि पठेत्। तन्मध्येऽध्वर्युर्यजमानश्च प्रत्युपह्वानरूपं मन्त्रान्तरं पठेत्।<br>
तदिदं विधत्ते – “मुखमिव प्रत्युपह्वयेत। संमुखानेव पशूनुपह्वयते” (ब्रा. का. ३ प्र. ३ अ. ८ ) इति। होतुर्मुखमेवाभिवीक्ष्य पठेदित्यर्यः। अध्वर्युयजमानयोर्होतृहस्तगतेडास्पर्शनं विधत्ते — “पशवो वा इडा। तस्मात्साऽन्वारभ्या। अध्वर्युणा च यजमानेन च” (ब्रा. का. ३ प्र. ३ अ. ८ ) इति। पाठ्यं मन्त्रान्तरमुत्पादयति — “उपहूतः पशुमानसानीत्याह। उप ह्येनौ ह्वयते होता। इडायै दवेतानामुपहवे” (ब्रा. का. ३ प्र. ३ अ. ८ ) इति। अहमध्वर्युर्देवैरनुज्ञातस्तत इडाभक्षणेन पशुमान्भवानि।। यजमानेऽप्येवं योज्यम्। कस्मिन्कालेऽयं मन्त्रपाठः। इडार्थं देवतानामनुज्ञापने होत्रा क्रियमाणे सति तन्मध्य एनावर्ध्युयजमानौ यदोपह्वयते तदा पठेत्। दैव्या अध्वर्यव उपहूता उपहूतोऽयं यजमान इति मन्त्रावयवाभ्यामाभ्यां तयोरुपहवः। तदनन्तरं पठेदित्यर्थः तद्वेदनं प्रशंसति — “उपहूतः पशुमान्भवति। य एवं वेद” (ब्रा. का. ३ प्र. ३ अ. ८ ) इति। अवान्तरेडाया अवदानं तदुपाह्वानं च वाक्प्राणदेवतयोः प्रियमिति स्तौति — “यां वै हस्त्यामिडामादधाति। वाचः सा भागधेयम्। यामुवह्वयते। प्राणानाँ सा। वाचं चैव प्राणाँश्चावरुन्धे” (ब्रा. का. ३ प्र. ३ अ. ८ ) इति। पुरोडाशस्य बर्हिषि स्थापनं विधातुं प्रस्तौति — “अथ वा एतर्ह्युपहूतायामिडायाम्। पुरोडाशस्यैव बर्हिषदो मीमाँसा” (ब्रा. का. ३ प्र. ३ अ. ८ ) इति। इडावदानानन्तरं होत्रा तस्यामिडायामुपहूतायां सत्यामवशिष्टस्य पुरोडाशस्यैतस्मिन्नेव काले बर्हिस्थापनसंबन्धिनी काचिन्मीमांसा भवति। किं पुरोडाशो बर्हिषि स्थापनीयो न वेति। तत्र प्रयोजनाभावादस्थापनमिति प्राप्ते प्रयोजनं देवतानां सभागत्वमिति मत्वा विधत्ते — “यजमानं देवा अब्रुवन्। हविर्नो निर्वपेति। नाहमभागो निर्वप्स्यामीत्यब्रवीत्। न मयाऽभागयाऽनुवक्ष्यथेति वागब्रवीत्। नाहमभागा पुरोऽनुवाक्या भविष्यामीति पुरोऽनुवाक्या। नाहमभागा याज्या भविष्यामीति याज्या। न मयाऽभागेन वषट्करिष्यथेति वषट्कारः। यद्यजमानभागं निधाय पुरोडाशं बर्हिषदं करोति। तानेव तद्भागिनः करोति” (ब्रा. का. ३ प्र. ३ अ. ८ ) इति। यजमानवागाद्यभिमानिदेवता भागरहिताः स्वस्वव्यापारं न कुर्वन्ति। ततो यजमानस्यैकं पुरोडाशभागं पृथङ्निधायावशिष्टं पुरोडाशं बर्हिषि स्थापयेत्। तेन स्थापनमात्रेण वयं भागिन इति देवानां तुष्टिर्भवति। स्थापितस्य विभागं विधत्ते – “चतुर्धा करोति चतस्रो दिशः। दिक्ष्वेव प्रतितिष्ठति” (ब्रा. का. ३ प्र. ३ अ. ८ ) इति। पुनः पूर्वविधिमनूद्य प्रशंसति – “बर्हिषदं करोति। यजमानो वै पुरोडाशः। प्रजा बर्हिः। यजमानमेव प्रजासु प्रतिष्ठापयति। तस्मादस्थ्नाऽन्याः प्रजाः प्रतितिष्ठन्ति। माँसेनान्याः” (ब्रा. का. ३ प्र. ३ अ. ८ ) इति। यस्मात्कठिनस्य बर्हिषि स्थापितस्य पुरोडाशस्य मृदुनो बर्हिषश्च संयोगस्तस्मात्कृशदेहाः काश्चित्कठिनेनास्थ्ना प्रतितिष्ठन्ति स्थूलकायास्तु मांसेन। प्रकारान्तरेण तमेव विधिं प्रशंसति — “अथो खल्वाहुः। दक्षिणा वा एता हविर्यज्ञस्यान्तर्वेद्यवरुध्यन्ते। यत्पुरोडाशं बर्हिषदं करोति” (ब्रा. का. ३ प्र. ३ अ. ८ ) इति। पुरोडाशहविष्को हविर्यज्ञः। तस्य बर्हिषि पुरोडाशस्थापनं यत्, एतास्त्वृत्विजां वेदिमध्ये दक्षिणा एवावरुद्धाः। विध्यन्तरमनूद्य प्रशंसति – “चतुर्धा करोति। चत्वारो ह्येते हविर्यज्ञस्यार्त्विजः। ब्रह्मा होताऽध्वर्युरग्नीत्” (ब्रा. का. ३ प्र. ३ अ. ८ ) इति। तत्तद्भागस्य निर्देशं विधत्ते — “तमभिमृशेत्। इदं ब्रह्मणः। इदँ होतुः। इदमध्वर्योः। इदमग्नीध इति। यथैवादः सौम्येऽध्वरे। आदेशमृत्विग्भ्यो दक्षिणा नीयन्ते। तादृगेव तत्” (ब्रा. का. ३ प्र. ३ अ. ८ ) इति। यथा सोमयागे माध्यंदिनसवने दक्षिणार्थानि द्रव्याणि वेद्यां कृष्णाजिने प्रसार्येदमस्येदमस्येत्यादिश्य दक्षिणा नीयन्ते तद्वदिदं निर्देशनं द्रष्टव्यम्। निर्दिष्टानां भागानां यौगपद्यनिवारणाय क्रमं विधत्ते — “अग्नीधे प्रथमायाऽऽदधाति। अग्निमुखा ह्यृद्धिः। अग्निमुखामेवर्द्धि यजमान ऋघ्नोति” (ब्रा. का. ३ प्र. ३ अ. ८ ) इति। अग्निः कृत्स्नयागहेतुत्वात्समृद्धिहेतुः। तमग्निमिन्ध इत्यग्नीत्। ततोऽस्य प्राथम्यं युक्तम्। आग्नीध्रस्य हस्ते भागाधानप्रकारं विधत्ते — “सकृदुपस्तीर्य द्विरादधत्। उपस्तीर्य द्विरभिघारयति। षट् संपद्यन्ते। षड् वा ऋतवः। ऋतूनेव प्रीणाति” (ब्रा. का. ३ प्र. ३ अ. ८ ) इति। अस्य विधेस्तात्पर्यं बौधायन एकप्रकारेणाऽऽह — “उपहूतायामिडायामग्नीध आदधाति षडवत्तमुपस्तृणात्यादधात्यभिघारयति” इति। आपस्तम्बस्त्वन्यथा ब्रूते — “द्विरुपस्तृणाति। दिरादधाति। द्विरभिघारयति” इति। विधत्ते “वेदन ब्रह्मणे ब्रह्मभागं परिहरति। प्राजापत्यो वै वेदः प्राजापत्यो ब्रह्मा। सविता यज्ञस्य प्रसूत्यै” (ब्रा. का. ३ प्र. ३ अ. ८ ) इति। परिहारः प्रदानम्। यथा प्रजापतिरन्तर्यामितया प्रेरक एवं ब्रह्माऽपि तदा तदाऽनुज्ञया यज्ञस्य प्रवर्तक इति ब्रह्मणः प्राजापत्यत्वम्। वेदव्यतिरिक्तसाधनेन येन केनापि प्रक्रान्तपात्रेण भागान्तरं देयमित्याह – “अथ काममन्येन” (ब्रा. का. ३ प्र. ३ अ. ८ ) इति। होतुर्ब्रह्मानन्तर्यं विधत्ते — ततो होत्रे। मध्यं वा एतद्यज्ञस्य। यद्धोता। मध्यत एव यज्ञं प्रीणाति” (ब्रा. का. ३ प्र. ३ अ. ८ ) इति। सामिधेनीरारभ्योपरिष्टादेव होतुर्व्यापाराद्यज्ञमध्यत्वम्। अध्वर्योर्होत्रानन्तर्यं विधत्ते – “अथाध्वर्यवे। प्रतिष्ठा वा एषा यज्ञस्य। यदध्वर्युः” (ब्रा. का. ३ प्र. ३ अ. ८ ) इति। प्रतिष्ठा समाप्तिः। समिष्टयजुर्होमपर्यन्तं यज्ञमध्वर्युः समापयति। आग्नीध्रमारभ्याध्वर्युपर्यन्तं क्रममन्वाहार्यादिदक्षिणायामतिदिशति — “तस्माद्धविर्यज्ञस्यैतामेवाऽऽवृतमनु। अन्या दक्षिणा नीयन्ते। यज्ञस्य प्रतिष्ठित्यै” (ब्रा. का. ३ प्र. ३ अ. ८ ) इति। आवृत्प्रकारः। आग्नीध्रं प्रति प्रैषमुत्पादयति – “अग्निमग्नीत्सकृत्सकृत्संमृढीत्याह। पराङिव ह्येतर्हि यज्ञः” (ब्रा. का. ३ प्र. ३ अ. ८ ) इति। वीप्सया परिधिसंमार्जनमपि लभ्यते। अस्मिन्काले समाप्तप्रायत्वाद्यज्ञः पराङ्मुख इव वर्तते। ततः सकृत्संमार्जनं पर्याप्तम्। अथ होतारं प्रत्यस्ति कश्चित्प्रैषमन्त्रः — “इषिता दैव्या होतारो भद्रवाच्याय प्रेषितो मानुषः सूक्तवाकाय सूक्ता ब्रूहि” इति। भद्रं फलं तस्य वाच्यं वचनं तदर्थमग्निर्होतेत्यादिश्रुतिसिद्धा दैव्या होतारः परमेश्वरेण प्रेषिताः। इदं द्यावापृथिवी भद्रमभूदित्याद्यनुवाकः सूक्तं तस्य वाको वचनं तदर्थं मानुषो होता प्रेषितः। अतो हे होतस्त्वं तत्सूक्तं ब्रूहि। तमिमं मन्त्रमुत्पाद्य तत्रेषितपदस्य भद्रवाच्यायेति पदस्य च तात्पर्यं व्याचष्टे – “इषिता दैव्या होतार इत्याह। इषितँ हि कर्म क्रियते। भद्रवाच्याय प्रेषितो मानुषः। सूक्तवाकाय सूक्ता ब्रूहीत्याह। आशिषमेवैतामाशास्ते” (ब्रा. का. ३ प्र. ३ अ. ८ ) इति। अस्ति होतारं प्रत्यपरः प्रैषमन्त्रः — “स्वगा दैव्या होतृभ्यः स्वस्तिर्मानुषेभ्यः शंयोर्ब्रुहि” इति। दैव्यानां होतॄणामयं यज्ञः स्वाधीनो मानुषेभ्यो होतृभ्यः स्वस्त्यस्तु। हे होतस्त्वं शंयुदेवस्य संबन्धिनं तच्छंयोरावृणीमहे इत्यनुवाकं ब्रूहि। अस्मिन्मन्त्रे स्वगाशब्दस्वस्तिशब्दशंयुशब्दानामभिप्रायं क्रमेण दर्शयति – “स्वगा दैव्या होतृभ्य इत्याह। यज्ञमेव तत्स्वगा करोति। स्वस्तिर्मानुषेभ्य इत्याह। आशिषमेवैतामाशास्ते। शंयोर्ब्रूहीत्याह। शंयुमेव बार्हस्पत्यं भागधेयेन समर्धयति” (ब्रा. का. ३ प्र. ३ अ. ८) इति। शंयुर्बृहस्पतेः पुत्रः। (#TB)<br>
(TB - 3.3.9 - 1) इत्थमिडाभागाद्यनुष्ठानं विधायास्मिन्काण्ड आम्नाताभ्यां वाजस्य मेत्येताभ्यामृग्भ्यां स्रुग्व्यूहनं विधत्ते — “अथ स्रुचावनुष्टुग्भ्यां वाजवतीभ्यां व्यूहति। प्रतिष्ठा वा अनुष्टुक्। अन्नं वाजः प्रतिष्ठित्यै। अन्नाद्यस्यावरुद्ध्यै” (ब्रा. का. ३ प्र. ३ अ. ९ ) इति। चतुर्भिः पादैर्गवादीनां प्रतिष्ठितत्वात्तद्वदनुष्टुभः प्रतिष्ठाहेतुत्वम्। वाजशब्दस्यान्नस्वाचित्वात्तद्वत्यावृचावत्तुं योग्यस्यान्नस्यावरोधाय भवतः। सामान्याकारेण विहितं स्रुग्व्यूहनं विशषाकारेण विशदयति — प्राचीं जुहूमूहति। जातानेव भ्रातृव्यान्प्रणुदते। प्रतीचीमुपभृतम्। जनिष्यमाणानेव प्रतिनुदते। स विषूच एवापोह्य सपत्नान्यजमानः अस्मिल्लोँके प्रतितिष्ठति” (ब्रा. का. ३ प्र. ३ अ. ९ ) इति। वैरिणः परस्परवियुक्ता विविधदिक्पलायिता एव यथा भवन्ति तथा तानपोह्य प्रतितिष्ठति। वाजवतीभ्यामिति द्विवचनार्थमनूद्य प्रशंसति – “द्वाभ्याम्। द्विप्रतिष्ठो हि” (ब्रा. का. ३ प्र. ३ अ. ९ ) इति। द्वाभ्यां पादाभ्यां प्रतिष्ठा यस्यासौ द्विप्रतिष्ठः। (#TB)<br>
वसुभ्य इति। कल्पः — “जुह्वा परिधीननक्ति वसुभ्यस्त्वेति मध्यमं, रुद्रेभ्यस्त्वेति दक्षिणम्, आदित्येभ्यस्त्वेत्युत्तरम्” इति।<br>
त्रिष्वप्यनज्मीत्यध्याहारः। (TB - 3.3.9 - 2) स्पष्टार्थतां दर्शयति — वसुभ्यस्त्वा रुद्रेभ्यस्त्वाऽऽदित्येभ्यस्त्वेत्याह। यथायजुरेवैतत्” (ब्रा. का. ३ प्र. ३ अ. ९ ) इति। (#TB)<br>
अक्तमिति। बौधायनः — स्रुक्षु प्रस्तरमनक्त्यक्तँ रिहाणा इति जुह्वामग्राणि, वियन्तु वय इत्युपभृति मध्यानि, प्रजां योनिं मा निर्मृक्षमिति ध्रुवायां मूलानि” इति।<br>
आपस्तम्बस्त्वाद्यद्वितीयमन्त्रावेकीकृत्याऽऽह, “अक्तँ रिहाणा वियन्तु वय इति जुह्वामग्रं, प्रजां योनिं मा निर्मृक्षमित्युपभृति मध्यमा प्यायन्तमाप ओषधय इति ध्रुवायां मूलम्” इति।<br>
पक्षिण आज्येनाक्तं प्रस्तराग्रं लेलिहाना विविधं मार्गं गच्छन्तु। अहं तु प्रजां तत्कारणं च मा विनाशयामि। आज्यरूपा आपः प्रस्तरमूलरूपा ओषधीराप्याययन्तु। (TB - 3.3.9 - 3) विधत्ते — “स्रुक्षु प्रस्तरमनक्ति। इमे वै लोकाः स्रुचः। यजमानः प्रस्तरः यजमानमेव तेजसाऽनक्ति। त्रेधाऽनक्ति। त्रय इमे लोकाः। एभ्य एवैनं लोकेभ्योऽनक्ति। अभिपूर्वमनक्ति अभिपूर्वमेव यजमानं तेजसाऽनक्ति’ (ब्रा. का. ३ प्र. ३ अ. ९ ) इति। अभिमुखमग्रं पूर्वं यथा भवति तथा प्रस्तरमञ्ज्यात्। यजमानोऽपि मुख एव सभासु वक्तृत्वेत तेजस्वी भवति। मन्त्रगतस्याक्तशब्दस्याभिप्रायमाह — ‘अक्तँ रिहाणा इत्याह। तेजो वा आज्यम्। यजमानः प्रस्तरः। यजमानमेव तेजसाऽनक्ति’ (ब्रा. का. ३ प्र. ३ अ. ९ ) इति। विशब्दसूचितं दर्शयति – “वियन्तु वय इत्याह। वय एवैनं कृत्वा। सुवर्गं लोकं गमयति’ (ब्रा. का. ३ प्र. ३ अ. ९ ) इति। मन्त्रे प्रथमाबहुवचनान्तो विशब्दः पक्षिवाची ब्राह्मणे तु द्वितीयैकवचनान्तो वयःशब्दः। मा निर्मृक्षमित्येतस्याभिप्रायमाह – प्रजां योनिं मा निर्मृक्षमित्याह। प्रजायै गोपीथाय’ (ब्रा. का. ३ प्र. ३ अ. ९) इति। ओषधय इत्यत्र द्वितीया विवक्षितेत्याह — “आ प्यायन्तामाप ओषधय इत्याह। आप एवौषधीराप्याययति” (ब्रा. का. ३ प्र. ३ अ. ९) इति। अत्र बहुवचनं द्रष्टव्यम्। (#TB)<br>
आप्यायन्तामिति। बौधायनः – ‘तमुपरीव प्रहरति नात्यग्रं प्रहरति न पुरस्तात्प्रत्यस्यति न प्रतिशृणाति न विष्वञ्चं वियौत्यूर्व्–मुद्योत्या प्यायन्तामाप ओषधयो मरुतां पृषतयः स्थ दिवं गच्छ ततो नो वृष्टिमेरयेति’ इति।<br>
आपस्तम्बः — ‘अनुच्यमाने सूक्तवाके मरुतां पृषतयः स्थेति सह शाखया प्रस्तरमाहवनीये प्रहरति’ इति।<br>
अत्र प्रस्तरप्रहतौ नात्यग्रमित्यादयो नियमविशेषाः। आहवनीयात्ययः प्रस्तराग्रस्य न कार्यः। प्रस्तरस्य पुरस्तादन्यत्किमपि न प्रक्षिपेत्। दर्भस्य कस्यचिच्छेदरूपा हिंसा न कार्या। दर्भणां परस्परवियोगो न कार्यः। किंतु कृत्स्नं प्रस्तरमुद्यच्छेत्। आपस्तम्बस्य तु मरुतामिति प्रस्तरमन्त्रादिः। सह शाखया वत्सापाकरणहेतुभूतया। हे प्रस्तरावयवा दर्भाः यूयं वायुप्रेरितवृष्टिजन्यतया वायूनां बिन्दवः स्थ। हे प्रस्तर त्वं दिवं गत्वा वृष्टिं प्रेरय। (TB - 3.3.9 - 4) व्याचष्टे – ‘मरुतां पृषतयः स्थेत्याह। मरुतो वै वृष्ट्या ईशते। वृष्टिमेवावरुन्धे। दिवं गच्छ ततो नो वृष्टिमेरयेत्याह। वृष्टिर्वे द्यौः वृष्टिमेवावरुन्धे।’ (ब्रा. का. ३ प्र. ३ अ. ९ ) इति। (#TB)<br>
आयुष्पा इति। कल्पः — “अथोपोत्थायाऽऽहवनीयमुपतिष्ठते &mdash; आयुष्पा अग्नेऽस्यायुर्मे पाहि चक्षुष्पा अग्नेऽसि चक्षुर्मे पाहीति” इति।<br>
(TB - 3.3.9 - 5) आयुश्चक्षुषोः पालनीयतां दर्शयति — ‘यावद्वा अध्वर्युः प्रस्तरं प्रहरति। तावदस्याऽऽयुर्मीयते। आयुष्पा अग्नेऽस्यायुर्मे पाहीत्याह। आयुरेवाऽऽत्मन्धत्ते। यावद्वा अध्वर्युः प्रस्तरं प्रहरति। तावदस्य चक्षुर्मीयते। चक्षुष्पा अग्नेऽसि चक्षुर्मे पाहीत्याह। चक्षुरेवाऽऽत्मन्धत्ते’ (ब्रा. का. ३ प्र. ३ अ. ९ ) इति। (#TB)<br>
ध्रुवेति। कल्पः — ‘ध्रुवाऽसीत्यन्तर्वेदि पृथिवीमभिमृशति’ इति।<br>
(TB - 3.3.9 - 6) व्याचष्टे – ‘ध्रुवाऽसीत्याह प्रतिष्ठित्यै’ (ब्रा. का. ३ प्र. ३ अ. ९ ) इति। (#TB)<br>
यं परिधिमिति। कल्पः – ‘मध्यमं परिधिमनुप्रहरति यं परिधिं पर्यधत्था अग्ने देव पणिभिर्वीयमाणः। तं त एतमनु जोषं भरामि नेदेष। त्वदपचेतयाता इत्यथेतरावुपसमस्यति। यज्ञस्य पाथ उपसमितमिति’ इति।<br>
भो अग्ने देव स्तुतिभिः प्राप्यमाणस्त्वं स्वयं यं मध्यमपरिधिं पश्चिमे भागे स्थापितवानसि। तवानुकूलतया प्रियं तमेतं परिधिं त्वयि भरामि। एष त्वत्तोऽपरक्तो नैव। हे दक्षिणोत्तरपरिधी यज्ञस्य फलरूपमन्नं युवामुपसंप्राप्नुतम्। (TB - 3.3.9 - 7) पर्यधत्था इत्येतत्सत्यमित्याह — ‘यं परिधिं पर्यधत्था इत्याह। यथायजुरेवैतत्’ (ब्रा. का. ३ प्र. ३ अ. ९ ) इति । परिधावग्रेः प्रीत्युत्पादनायाग्निसंबोधनमित्याह — ‘अग्ने देव पणिभिर्वीयमाण इत्याह। अग्नय एवैनं जुष्टं करोति’ (ब्रा. का. ३ प्र. ३ अ. ९ ) इति। अनुशब्देन ज्ञातीनामनुरक्तत्वं सूच्यत इत्याह — ‘तं त एतमनु जोषं भरामीत्याह। सजातानेवास्मा अनुकान्करोति’ (ब्रा. का. ३ प्र. ३ अ. ९) इति। अपरागनिषेध आनुकूल्यार्थ इत्याह — “नेदेष त्वदपचेतयाता इत्याहानुख्यात्यै” (ब्रा. का. ३ प्र. ३ अ. ९ ) इति। अनेकयोः परिध्योः सह कथनं बहुदिव्यानुकूल्यायेत्याह यज्ञस्य पाथ उपसमितमित्याह। भूमानमेवोपैति (ब्रा. का. ३ प्र. ३ अ. ९ ) इति। विधत्ते — परिधीन्प्रहरति। यज्ञस्य समिष्ट्यै’ (ब्रा. का. ३ प्र. ३ अ. ९) इति। समिष्टिः संपूर्तिः। (#TB)<br>
सँ स्रावेति। कल्पः — ‘अथैनान्सँ स्रावेणाभिजुहोति जुह्वामुपभृतं सँस्रावयति सँस्रावभागाः स्थेषा बृहन्तः प्रस्तरेष्ठा बर्हिषदश्च देवा इमां वाचमभि विश्वे गृणन्त आसद्यास्मिन्बर्हिषि मादयध्वमिति’ इति।<br>
हे विश्वे देवा यूयं संस्रावभागाः स्थ। जुहूपभृद्भ्यां सिच्यमान आज्यशेषः संस्रावः। स एव भागो येषां ते संस्रावभागाः। कीदृशा देवास्तं भागं लब्धुमिच्छावन्तो बृहन्तो महान्तः सर्वेराराधनीयाः। तत्र केचित्प्रस्तरमुष्टौ तिष्ठन्ति। अन्ये त्वास्तीर्णे बर्हिषि सीदन्ति। अस्माभिः क्रियमाणामिमां स्तुतिमभिवीक्ष्य समीचीनेयमिति गृणन्तो यूयमास्मिन्यज्ञ उपविश्य हृष्टा भवत। (TB - 3.3.9 - 8) विघत्ते — “स्रुचौ संप्रस्रावयति। यदेव तत्र क्रूरम्। तत्तेन शमयति। जुह्वामुपभृतम्। यजमानदेवत्या वै जुहूः। भ्रातृव्यदेवत्योपभृत्। यजमानायैव भ्रातृव्यमुपस्तिं करोति” (ब्रा. का. ३ प्र. ३ अ. ९) इति। व्याचष्टे — “सँस्रावभागाः स्थेत्याह। वसवो वै रुद्रा आदित्याः सँस्रावभागाः। तेषां तद्भागधेयम्। तानेव तेन प्रीणाति” (ब्रा. का. ३ प्र. ३ अ. ९) इति। अस्मिन्मन्त्रे देवतासंबन्धमृचश्छन्दोविशेषं च प्रशंसति – “वैश्वदव्यर्चा। एते हि विश्वे देवाः। त्रिष्टुग्भवति। इन्द्रियं वै त्रिष्टुक्। इन्दियमेव यजमाने दधाति” (ब्रा. का. ३ प्र. ३ अ. ९) इति। एते वस्वादिरूपाः। (#TB)<br>
अग्नेरिति। बौधायनः — अथ प्रदक्षिणमावृत्य प्रत्यङ्ङाद्रुत्य धुरि स्रुचौ विमुञ्चत्यग्नेर्वामपन्नगृहस्य सदसि सादयामि सुम्नाय सुम्निनी सुम्ने मा धत्तं धुरि धुर्यौ पातमिति” इति।<br>
हे जुहूपभृतौ युवामविनश्वरगृहस्य पृथिव्यभिमानिनो वह्नेः स्थाने शकटरूपे यजमानस्य सुखाय स्थापयामि। हे सुखवत्यौ सुखे मां स्थापयतं यज्ञभारवाहिनावेतौ दंपती रक्षतम्। (TB - 3.3.9 - 9) यथोक्तं मन्त्रार्थं दर्शयति — “अग्नेर्वामपन्नगृहस्य सदसि सादयामीत्याह। इयं वा अग्निरपन्नगृहः। अस्या एवैने सदने सादयति। सुम्नाय सुम्निनी सुम्ने मा धत्तमित्याह। प्रजा वै पशवः सुम्नम्। प्रजामेव पशूनात्मन्धत्ते। धुरि धुर्यौ पातमित्याह। जायापत्योर्गोपीथाय” (ब्रा. का. ३ प्र. ३ अ. ९ ) इति। (#TB) अत्राऽऽपस्तम्बो मन्त्रभेदमाश्रित्याग्नेर्वामिति शकटस्य पूर्वभागे स्रुचौ सादयित्वा धुरि धुर्यावितित्वा युगधुरोः प्रोहेदिति मन्यते।<br>
अग्न इति। कल्पः – अपरं चतुर्गृहीतं गृहीत्वाऽऽन्वाहार्यपचन एवेध्मप्रव्रश्चनान्यभ्याधाय फलीकरणानोप्य फलीकरणाञ्जुहोत्यग्नेऽदब्धायोऽऽशीततनो पाहि माऽद्य दिवः पाहि प्रसित्यै पाहि दुरिष्ट्यै पाहि दुरद्मन्यै पाहि दुश्चरितादविषं नः पितुं कृणु सुषदा योनिँ स्वाहेति” इति।<br>
तण्डुलेषु गृहे क्रियमाणेष्वपनेया मालिन्यांशाः फलीकरणाः। हेऽग्ने मां दिवः पाहि द्युलोकवासिनो देवा मय्यपराधं यथा न गृह्णन्ति तथा कृरु। अदब्धायोऽहिंसितजीवित अशीततनो, उष्णशरीर, प्रसित्यै प्रकृष्टाद्बन्धात्फलविघ्नात्पाहि। दुरिष्ट्यै दुष्टादयथाशास्त्रानुष्ठानात्पाहि। दुरद्मन्यै यागाधिकारविरोधिदुष्टवस्तुभोजनात्पाहि। दुश्चरितान्निषिद्धाचरणात्पाहि। पितुमन्नमस्मदीयमविषममृतं कुरु। सुषदा सुखोपवेशनेन निमित्तेन योनिं स्थानं कुरु। इदं फलीकरणद्रव्यं तुभ्यं स्वाहा हुतमस्तु। (TB - 3.3.9 - 10) मन्त्रव्याख्यानपूर्वकं होमं विधत्ते — “अग्नेऽदब्धायोऽशीततनो इत्याह। यथायजुरेवैतत्। पाहि माऽद्य दिवः पाहि प्रसित्यै पाहि दुरिष्ट्यै पाहि दुरद्मन्यै पाहि दुश्चरितादित्याह। आशिषमेवैतामाशास्ते। अविषं नः पितुं कृणु सुषदा योनिँ स्वाहेतीध्मसंवृश्चनान्यन्वाहार्यपचनेऽभ्याधाय फलीकरणहोमं जुहोति। अतिरिक्तानि वा इध्मसंवृश्चनानि। अतिरिक्ताः फलीकरणाः। अतिरिक्तमाज्योच्छेषणम्। अतिरिक्त एवातिरिक्तं दधाति। अथो अतिरिक्तेनैवातिरिक्तमाप्त्वाऽवरुन्धे” (ब्रा. का. ३ प्र. ३ अ. ९) इति। इध्मे शास्त्रोक्तप्रमाणेन च्छिन्ने सति तच्छेषकाष्ठानीध्मसंवृश्चनानि। तानि दक्षिणाग्नौ प्रक्षिप्य तेषामुपरि जुहूगताज्ये स्थापितान्फलीकरणाञ्जुहुयात्। यज्ञोपयुक्तद्रव्यदधिकत्वमतिरिक्तत्वम्। अधिकद्रव्यहोमेनाधिकं फलं प्राप्य तत्स्वाधीनां करोतीत्यर्थः। इत्थं फलीकरणहोमे निष्पन्ने सत्यनन्तरं पत्न्याः समीपे वेदप्रासनं विधातव्यम्। तद्विधौ बुद्धिस्थे सति तत्प्रसङ्गाद्वेदस्य प्रशंसकः कश्चिन्मन्त्र उत्पाद्यते। स च प्रदेशान्तरविषयतया विनियुज्यते — “वेदिर्देवेभ्यो निलायत। तां वेदेनान्वविन्दन्। वेदेन वेदिं विविदुः पृथिवीम्। सा पप्रथे पृथिवी पार्थिवानि। गर्भं बिभर्ति भुवनेष्वन्तः। ततो यज्ञो जायते विश्वदानिरिति पुरस्तात्स्तम्बयजुषो वेदेन वेदिँ संमार्ष्ट्यनुवित्त्यै। अथो यद्वेदश्च वेदिश्च भवतः। मिथुनत्वाय प्रजात्यै” (ब्रा. का. ३ प्र. ३ अ. ९) इति। केनापि कारणेन देवेभ्यस्तिरोहितां वेद्यभिमानिदेवतां वेदाभिमानिदेवतामुखेन देवा अलभन्त। तमेतं वेदस्य महिमानं वेदेनेत्यादिको मन्त्रः प्रकाशयति। अस्यायमर्थः — असुरैर्दत्तां पृथिवीं देवाः पूर्वोत्तरभागाभ्यां संस्कृत्य वेदिमकुर्वन्। तां च वेदिं देवाः पुनर्वेदेनालभन्त। सा च वेदिः पृथिवीरूपा सती पार्थिवानि व्रीह्यादीनि विस्तारितवती। किंच सा पृथिवीदेवता सर्वेषु भुवनेष्वन्तरुदरान्तर्यं (रे) गर्भं बिभर्ति। तस्माद्गर्भात्सर्वस्य फलस्य दाता यज्ञपुरुष उत्पन्न इति। अनेन मन्त्रेणाष्टमानुवाकोक्तात्पुरोडाशनिष्पादनादूर्ध्वं नवमानुवाके वक्ष्यमाणात्स्तम्बयजुर्हरणात्पुरस्ताद्धर्भमयेन वेदेन वेदिस्थानं संमृज्यात्। तच्च वेदिलाभाय। किंच वेदवेदिरूपं मिथुनं प्रजननाय भवति। प्रासङ्गिकं समाप्य प्रकृतमनुसरति – “प्रजापतेर्वा एतानि श्मश्रूणि। यद्वेदः। पत्निया उपस्थ आस्यति। मिथुनमेव करोति। विन्दते प्रजाम्” (ब्रा. का. ३ प्र. ३ अ. ९) इति। पत्नीसमीपे प्राप्तस्य वेदस्य पुनरास्तरणं विधत्ते – “वेदँ होताऽऽहवनीयात्स्तृणन्नेति। यज्ञमेव तत्संतनोत्योत्तरस्मादर्धमासात्। तँ संततमुत्तरेऽर्धमास आलभते। तं काले काल आगते यजते” (ब्रा. का. ३ प्र. ३ अ. ९) इति। वेदस्य बन्धनं विमुच्य गार्हपत्यमारभ्याऽऽहवनीयपर्यन्तास्तरणेनाऽऽगामिपर्वपर्यन्तं यज्ञः संततो भवति। पुऩः पर्वण्यन्वाधानादिकं कृत्वा प्रतिपादि तं संततं यज्ञं कर्तुमारभते। एवं पुनः पुनस्तत्काले समागते सति यजत इत्यविच्छिन्नो यज्ञो भवति। (#TB)<br>
देवा इति। बौधायनः — “अथोत्थाय दक्षिणेन पदा वेदिमवक्रम्य ध्रुवया समिष्टयजुर्जुहोति देव गातुविदो गातुं वित्त्वा गातुमित मनसस्पत इमं नो देव देवेषु यज्ञँ स्वाहा वाचि स्वाहा वाते धाः स्वाहेति” इति।<br>
आपस्तम्बः — “देवा गातुविद इत्यन्तर्वेद्यूर्ध्वस्तिष्ठन्ध्रुवया समिष्टयजुर्जुहोति मध्यमे स्वाहाकारे बर्हिरनुप्रहरति” इति।<br>
अन्तेऽपि बौधायनेन स्वाहाकारस्याध्याहृतत्वात्तेनावशिष्टं सर्वं होतव्यमिति लभ्यते। जुह्वादीनि तु यजमानेन यावदायुः संभार्याणि। तमाहिताग्निमग्निभिर्दहन्ति यज्ञपात्रैश्चेति शास्रात्। हे गातुविदो मार्गविदो देवाः पूर्वं यं गातुं मार्गं लब्ध्वा समागताः पुनः प्रतिनिवृत्य तं गातुं मार्गं गच्छत। हे मनसस्पते देव भवतोक्तेषु देवेष्विमं नो यज्ञं निधेहि। इदमाज्यं हुतमस्तु। सर्वक्रियाप्रवर्तके वायौ निधेहि। इदमाज्यं हुतमस्तु। (TB - 3.3.9 - 11) वायुविषयेणानेन मन्त्रेण यज्ञसमाप्तिमुपपादयति – “ब्रह्मवादिनो वदन्ति। स त्वा अध्वर्युः स्यात्। यो यतो यज्ञं प्रयुङ्क्ते तदेनं प्रतिष्ठापयतीति। वाताद्वा अध्वर्युर्यज्ञं प्रयुङ्क्ते। देवा गातुविदो गातुं वित्त्वा गातुमितेत्याह। यत एव यज्ञं प्रयुङ्क्ते। तदेनं प्रतिष्ठापयति। प्रतितिष्ठति प्रजया पशुभिर्यजमानः” (ब्रा. का. ३ प्र. ३ अ. ९) इति। योऽध्वर्युर्यस्माद्देवाद्यज्ञमुपक्रमते तस्मिन्नेव देवे यदि यज्ञं समापयेत्तर्हि स एव मुख्योऽध्वर्युः स्यादिति ब्रह्मवादिनामुक्तिः। अत्राप्यध्वर्युः सर्वक्रियाप्रवर्तकाद्वायोरेव यज्ञमुपक्रमते। “देवा गातुविदो गातुं यज्ञाय विन्दत। मनसस्पतिना देवेन वाताद्यज्ञः प्रयुज्यताम्” इत्येतस्याच्छिद्रकाण्डगतस्य मन्त्रस्य प्रथमं जपितत्वात् अतः समाप्तवपि देवा गातुविद इत्येष वायुविषयो मन्त्रो युक्तः। (#TB)<br>
(TB - 3.3.10 - 1) यद्यप्येतावता त्रयोदशानुवाकोक्तानां मन्त्राणां व्याख्यानं समाप्तं तथाऽपि दशमानुवाके पत्नीसंनहनप्रसङ्गेन पत्नीविषयौ द्वौ मन्त्रावाम्नातौ। तदानीमनुपयोगाद्ब्राह्मणेन तौ तत्र न व्याख्यातौ। उपवेषत्यागार्थं मन्त्रोत्पत्तिरपि कर्तव्येति तदुभयमत्र व्याक्रियते। प्रथमं तावद्योक्त्राविमोकमन्त्रस्य पूर्वार्धं व्याचष्टे — “यो वा अयथादेवतं यज्ञमुपचरति। आ देवताभ्यो वृश्च्यते। पापीयान्भवति। यो यथादेवतम्। न देवताभ्य आवृश्च्यते। वसीयान्भवति। वारुणो वै पाशः। इमं वि ष्यामि वरुणस्य पाशमित्याह। वरुणपाशादेवैनां मुञ्चति। सवितृप्रसूतो यथादेवतम्। न देवताभ्य आवृश्च्यते। वसीयान्भवति” (ब्रा. का. ३ प्र. ३ अ. १०) इति। योक्त्रपाशस्य वरुणो देवता तद्बन्धस्य च सविता देवता। ततो वरुणस्य पाशं यमबध्नीत सवितेति पदाभ्यां यथादेवतं यज्ञोपचारात् न देवताभ्य आवृश्च्यते न विच्छिन्नो भवति। नापि दरिद्रो भवति। सवितृप्रसूतो यथादेवतमुपचरतीति शेषः। तृतीयपादे पदार्थवाक्यार्थौ दर्शयति – “धातुश्च योनौ सुकृतस्य लोक इत्याह। अग्निर्वै धाता। पुण्यं कर्म सुकृतस्य लोकः। अग्निरेवैनां धाता। पुण्ये कर्मणि सुकृतस्य लोके दधाति” [ब्रा. का. ३ प्र. ३ अ. १०] इति। दुःखनाशाय सुखप्राप्तये च चतुर्थपादोक्तिरित्याह — “स्योनं मे सह पत्या करोमीत्याह। आत्मनश्च यजमानस्य चानात्यै संत्वाय” (ब्रा. का. ३ प्र. ३ अ. १०) इति। पत्न्याः पूर्णपात्रविमोकार्थो यो मन्त्रस्तं व्याचष्टे – “समायुषा सं प्रजयेत्याह। आशिषमेवैतामाशास्ते पूर्णपात्रे” (ब्रा. का. ३ प्र. ३ अ. १०) इति। समानीयमान इति शेषः। मन्त्रगतं छन्दः प्रशंसति – ‘अन्ततोऽनुष्टुभा चतुष्पाद्वा एतच्छन्दः प्रतिष्ठितं पत्नियै पूर्णपात्रे भवति। अस्मिल्ँ लोके प्रतितिष्ठानीति। अस्मिन्नेव लोके प्रतितिष्ठति’ (ब्रा. का. ३ प्र. ३ अ. १०) इति। पत्नीकर्तव्यस्यावसाने विहितं यदिदं पूर्णपात्राभिमन्त्रणमनुष्टुभा क्रियते तदिदं छन्दः पादचतुष्टयोपेतत्वाद्गौरिव प्रतिष्ठितं भवति। कस्मिन्विषये। पत्न्याः संबन्धिनि पूर्णपात्रे विषये। मन्त्रं जपन्त्याः कोऽभिप्रायः। इह लोके प्रतिष्ठिता स्वामित्यभिप्रायः। तत्र मन्त्रसामर्थ्यात्सा प्रतितिष्ठत्येव। प्रकारान्तरेण प्रशंसति – ‘अथो वाग्वा अनुष्टुक्। वाङ्मिथुनम्। आपो रेतः प्रजननम्। एतस्माद्वै मिथुनाद्विद्योतमानः स्तनयन्वर्षति। रेतः सिञ्चन्। प्रजाः प्रजनयन्’ (ब्रा. का. ३ प्र. ३ अ. १०) इति। न केवलमनुष्टुभश्छन्दोरूपत्वं किंतु वाग्रूपत्वमप्यस्ति। सा च वाग्योषिच्छन्दोरूपेण पुरुषेण सह मिधुनं संपद्यते। यास्तु पूर्णपात्रगता आपस्ताः प्रजोत्पत्तिसाधनं रेतः। एतस्मादेव यागानुष्ठानगतान्मिथुनादुत्पन्न आदित्यप्रेरितो मेघो वृष्टिद्वारेण प्रजोत्पत्तौ पर्यवस्यति।<br>
तथा च स्मर्यते —<br>
“अग्नौ प्रास्ताऽऽहुतिः सम्यगादित्यमुपतिष्ठते। आदित्याज्जायते वृष्टिर्वृष्टेरन्नं ततः प्रजाः” इति॥<br>
विमुक्तयोक्त्रस्य पूर्णपात्रोदकस्य च सहकारः पत्न्या कर्तव्य इत्याह — ‘यद्वै यज्ञस्य ब्रह्मणा युज्यते। ब्रह्मणा वै तस्य विमोकः। अद्भिः शान्तिः। विमुक्तं वा एतर्हि योक्त्रं ब्रह्मणा। आदायोनत्पत्नी सहाप उपगृह्णीते शान्त्यै’ (ब्रा. का. ३ प्र. ३ अ. १०) इति। यथा मन्त्रेणोपहितानां कपालानां मन्त्रेणैव विमोकः कर्तव्यस्तथा योक्त्रस्यापि योगविमोकवत्या रज्ज्वा कृतस्योपद्रवस्याद्भिः शान्तिर्युक्ता। योक्त्रं चेदानीं मन्त्रेण मुक्तमतोऽञ्जलौ तद्योक्त्रमादाय तेन सहापो गृह्णीयात्। तद्ग्रहणायाऽनयनं विधत्ते — ‘अञ्जलौ पूर्णपात्रमानयति। रेत एवास्यां प्रजां दधाति। प्रजया हि मनुष्यः पूर्णः’ (ब्रा. का. ३ प्र. ३ अ. १०) इति। शोभत इति शेषः। पूर्णपात्रोदकेन पत्न्या मुखप्रक्षालनं विधत्ते — मुखं विमृष्टे। नवभृथस्यैव रूपं कृत्वोत्तिष्ठति’ (ब्रा. का. ३ प्र. ३ अ. १०) इति। उत्तिष्ठेदिति विधिः। (#TB)<br>
(TB - 3.3.11 - 1) अथोपवेषो मन्त्रेण परित्यक्तव्योऽतः प्रस्तौति — “परिवेषो वा एष वनस्पतीनाम्। यदुपवेषः” (ब्रा. का. ३ प्र. ३ अ. ११) इति। पलाशशाखामूले त्यक्तो भाग उपवेषः। स च सर्वेषां वनस्पतीनां परितो व्याप्नोति। वनस्पतिभिर्दुःसाध्यस्याङ्गारवियोजनतप्तकपालोपधानादेरनेन कृतत्वात्। वेदनं प्रशंसति – “य एवं वेद। विन्दते परिवेष्टारम्” (ब्रा. का. ३ प्र. ३ अ. ११) इति। सेवकजनमित्यर्थः। मन्त्रोत्पादनपूर्वकमुपवेषत्यागं विधत्ते — “तमुत्करे। यं देवा, मनुष्येषु। उपवेषमधारयन्। ये अस्मदपचेतसः। तानस्मभ्यमिहाऽऽकुरु। उपवेषोपविड्ढि नः। प्रजां पुष्टिमथो धनम्। द्विपदो नश्चतुष्पदः ध्रुवाननपगान्कुर्विति पुरस्तात्प्रत्यञ्चमुपगूहति। तस्मात्पुरस्तात्प्रत्यञ्चः शूद्रा अवस्यन्ति” (ब्रा. का. ३ प्र. ३ अ. ११) इति। तमुत्कर उपगूहतीत्यन्वयः। यमित्यादिर्मन्त्रः। यं पलाशशाखामूलभागं देवा मनुष्यसंबन्धियज्ञेषु कपालोपधानाद्युग्रकर्मकारिणमुपवेषमकल्पयन्, हे उपवेष स त्वं ये पुत्रभार्यादयोऽस्मत्तोऽपरक्तास्तानस्मदर्थमिहाऽऽनीयानुरक्तान्कुरु। हे उपवेषास्माकं समीपे प्रजादिकं विड्ढि व्याप्तं कुरु। मनुष्यान्पशूंश्च चिरजीविनो वियोगरहितांश्च कुरु। अनेन मन्त्रेण तमुपवेषमुत्करे मृत्खननादिरूपे तृणादित्यागस्थाने पूर्वभागे प्रत्यङ्मुखं गूढं कुर्यात्। यस्मादेवं तस्माल्लोकेऽप्युपवेषवत्कर्मकराः शूद्राः स्वाम्यभिमुखाः स्वामिनः पुरस्तात्सर्वदाऽवतिष्ठन्ते। निःशेषेण गूहनं विधत्ते – स्थविमत उपगूहति। अप्रतिवादिन एवैनान्कुरुते” (ब्रा. का. ३ प्र. ३ अ. ११) इति। अग्रमुत्करे प्रवेश्य मूलं बहिर्नावशेषयेत्। किंतु स्थविष्ठान्मूलादारभ्य कृत्स्नं प्रवेशयेत्। तथा सत्येतान्भृत्यानप्रतिवादिन उक्तकारिणः कुरुते। अभिचाराय मन्त्रान्तरमुत्पादयितुं प्रस्तौति — “धृष्टिर्वा उपवेषः। शुचर्तो वज्रो ब्रह्मणा सँशितः” (ब्रा. का. ३ प्र. ३ अ. ११) इति। अयमुपवेषः स्वत एव धार्ष्ट्ययुक्तोऽत ऊर्ध्वं वह्निसंतापेन युक्तः। पुनरपि मन्त्रेण तीक्ष्णीकृतत्वाद्वज्रः संपन्नोऽतोऽभिचारयोग्यः। तत्र मन्त्रमुत्पाद्य विनियुङ्क्ते — “योपवेषे शुक्। साऽममृच्छतु यं द्विष्म इति। अथास्मै नाम गृह्य प्रहरति” (ब्रा. का. ३ प्र. ३ अ. ११) इति। शुक्संतापः। अमुमित्यत्र यो द्वेष्यस्तस्य नाम गृहीत्वा तमुपवेषमग्नौ प्रहरेत्। पुनरप्यृचां त्रयमभिचारार्थमुत्पादयति “निरमुं नुद ओकसः। सपत्नो यः पृतन्यति। निर्बाध्येन हविषा। इन्द्र एणं पराशरीत्। इहि तिस्रः परावतः। इहि पञ्चजनाँ अति। इहि तिस्रोऽतिरोचना यावत्। सूर्यो असद्दिवि। परमां त्वा परावतम्। इन्द्रो नयतु वृत्रहा। यतो न पुनरायसि। शश्वतीभ्यः समाभ्य इति’ (ब्रा. का. ३ प्र. ३ अ. ११) इति। यः शूत्रुर्युयुत्सति, अमुं स्वगृहात्त्वं निःसारय। निःशेषं जगद्बाध्यं येन तन्निर्बाध्यं तादृशं हविरुपवेषरूपं तेनेन्द्र एनं शत्रुं पराकृत्य हिंसितवान्। परावच्छब्दो दूरदेशवाची स्त्रीलिङ्गः। हे शत्रो त्वं त्रिभ्यो लोकेभ्यो निर्गत्य त्रीन्दूरदेशान्ब्राह्मणादीनतिक्रम्य चाण्डालादिषु गच्छ। यावत्सूर्यो दिव्यस्ति तावन्तं कालमग्निसूर्यचन्द्ररूपास्तिस्रो दिप्तीरतिक्रम्य महत्यन्धकारे गच्छ। वृत्रहेन्द्रस्त्वामत्यन्तदूरदेशं नयतु। यस्माद्दूरदेशादनेकेभ्यः संवत्सरेभ्य ऊर्ध्वमपि न पुनरागमिष्यसि। एताभिस्तिसृभिग्भिरुपवेषं गृहाद्दूरतो निरस्येदित्येवं विधि(धिं)स्तावकेनार्थवादेनोन्नयति — ‘त्रिवृद्वा एष बज्रो ब्रह्मणा सँशितः। शुचैवैनं विद्ध्वा। एभ्यो लोकेभ्यो निर्णुद्य। वज्रेण ब्रह्मणा स्तृणुते’ (ब्रा. का. ३ प्र. ३ अ. ११) इति। मन्त्रत्रयेण तीक्ष्णीकृत एष उपवेषरूपो वज्रस्त्रिगुणो भप्रति। एतन्निष्ठेन शोकेनैनं वैरिणं लोकत्रयान्निःसार्य मन्त्रात्मकेन वज्रेणाभिहिनस्ति। त्रिर्भूमिं खात्वा तत्रोपवेषं प्रतिक्षेप्तुं यजुर्द्वयरूपं मन्त्रमुत्पादयति — ‘हतोऽसाववधिष्मामुमित्याह स्तृत्यै’ (ब्रा. का. ३ प्र. ३ अ. ११) इति। स्तृतिर्हिंसा। अत्र सूत्रम् — पञ्चभिर्निरस्येन्निखनेद्वा’ इति। उपवेषस्याग्नौ क्षेपणे दूरदेशं निरसने भूमौ खनने च ध्यानं विधत्ते — ‘यं द्विष्यात्तं ध्यायेत्। शुचैवैनमर्पयति’ (ब्रा. का. ३ प्र. ३ अ. ११) इति। (#TB)</p>
<p>अत्र विनियोगसंग्रहः —<br>
‘वाजद्वाभ्यां स्रुचोर्व्यूहो वस्वञ्ज्यात्परिधींस्रिभिः।<br>
अक्तमाप्या त्रिभिः स्रुक्षु प्रस्तराग्रादिकाञ्जनम्॥१॥<br>
मरु प्रस्तरहोमोऽयमायुरग्न्यभिमन्त्रणम्।<br>
ध्रुवा भूमिं स्पृशेद्यं प मध्यस्य परिधेर्हुतिः॥२॥<br>
यज्ञान्ययोर्द्वयोर्होमः संस्राव स्रावकाहुतिः।<br>
अग्नेः स्रुचौ सादयित्वा धुरि ते प्रोहयेत्सुचौ॥३॥<br>
अग्ने फलीकृतेर्होमो देवा इष्टयजुर्हुतिः।<br>
वाचि बर्हिर्हुतिर्वाते सर्वहोमोऽत्र विंशतिः॥४॥</p>
<p>अथ मीमांसा।<br>
दशमाध्यायस्य द्वितीयपादे चिन्तितम् —<br>
“क्रयाय प्रतिपत्त्यै वा चमसेडादिभक्षणम्।<br>
क्रयाय पूर्ववन्मैवं यागीये स्वत्ववार्जनात्॥<br>
अक्रीतयजमानस्य भक्षसत्त्वाञ्च तेन सा।<br>
प्रतिपत्तिः संस्कृतित्वात्सत्रेषु न विवर्तते’ इति॥<br>
अस्ति सोमे चमसभक्षः। अस्ति चेष्टाविडाप्राशित्रादिभक्षः। तत्र भक्षेण क्रीतानामृत्विजां स्वाधीनत्वसंभावत्। दक्षिणेव क्रयार्थं भक्ष इति पूर्वः पक्षः। यागदेवतायै संकल्पिते द्रव्ये स्वत्वमलभमानो यजमानो न तेन क्रेतुं शक्नोति। किंच यजमानपञ्चमाः समुपहूयेडां प्राश्नन्तीत्यक्रीतस्यापि यजमानस्य भक्षः श्रूयते। तत्साहचर्यादृत्विजामपि भक्षणं न क्रयार्थमिति गम्यते। तस्मात्प्रतिपत्त्यर्थो भक्षः। तेन क्रयार्थत्वाभावेन परिशिष्यमाणा सा प्रतिपत्तिर्यागोपयुक्तद्रव्यसंस्कारत्वेन सत्रेषु न बाध्यते।</p>
<p>तृतीयाध्यायस्य प्रथमपादे चिन्तितम् —<br>
“चतुर्धा कार्य आग्नेयः पुरोडाश इतीरितम्।<br>
चतुर्धा करणं सर्वशेषो वाऽऽग्नेयमात्रगम्॥<br>
उपलक्षणताऽऽग्नेये युक्ताऽतः सर्वशेषता।<br>
अग्नीषोमीय ऐन्द्राग्ने यतोऽस्त्याग्नेयता ततः॥<br>
नाऽग्नेयत्वं तयोर्मुख्यं केवलाग्न्यनुपाश्रयात्।<br>
तेनैकस्मिन्पुरोडाशे चतुर्धाकरणस्थितिः”॥ इति।<br>
दर्शपूर्णमासयोः श्रूयते – “आग्नेयं चतुर्धा करोति” इति। तत्राऽऽग्नेयवदैन्द्राग्नाग्नीषोमीययोरपि पुरोडाशयोरग्निसंबन्धादाग्नेयशब्देन पुराडाशत्रयमुपलक्ष्यते। ततस्त्रयाणां शेष इति चेन्मैवम्। न ह्याग्नेय इत्ययं तद्धितः संबन्धमात्रेऽभिहितः। किंतु देवतासंबन्धे। अग्निश्च केवलो द्विदेवत्ययोः पुरोडाशयोर्न देवता। अतो देवतैकदेशेन कृत्स्नदवतोपलक्षणादाग्नेयत्वं तयोर्न मुख्यमिति मुख्य एवाऽऽग्नेये चतुर्धाकरणं व्यवतिष्ठते।</p>
<p>तत्रैव चतुर्थपादे चिन्तितम् —<br>
“इदं ब्रह्मण इत्युक्तिः क्रयार्था भक्षणाय वा।<br>
भक्षाश्रुतेः क्रयार्थाऽतो यथेष्टं तैर्नियुज्यताम्॥<br>
देवतायै समस्तस्य कॢप्तत्वात्स्वामिता न हि।<br>
शेषस्य प्रतिपत्त्यर्थं भक्षणं तत्र युज्यते” इति।<br>
चतुर्धाकृतस्य पुरोडाशस्य भागान्यजमान एव निर्दिशेत् – “इदं ब्रह्मणः। इदँ होतुः। इदमध्वर्योः। इदमग्नीधः” इति। सोऽयं निर्देशो न भक्षणार्थः भक्षणस्याश्रुतत्वात्। ततो भृतिदानेन तानृत्विजः परिक्रेतुमयं निर्देशः। क्रयश्च तदङ्गीकारानुसारेण स्वल्पेनाप्युपपद्यते। तस्मात्स्वकीयभागास्तैरिच्छयोपयोक्तुं शक्या इति प्राप्ते ब्रूमः — अग्नये जुष्टं निर्वपामीति कृत्स्नस्य हविषो देवतार्थं संकल्पितत्वेन तत्र यजमानस्य स्वामित्वाभावान्न युक्तः परिक्रयः। भक्षणं तु प्रतिपत्त्यर्थत्वाद्युक्तम् अवशिष्टस्य यः कोऽप्युपयोगः प्रतिपत्तिः। पुरोडाशस्य भक्षणार्हत्वाद्भक्षणेन कर्मकराणामुत्साहजननाच्च तद्भक्षणार्थो निर्देशो युज्यते।</p>
<p>तत्रैवाष्टमपादे चिन्तितम् —<br>
“वाजस्य मेत्यमुं ब्रूयादेको द्वौ वा कृतार्थतः।<br>
एकः काण्डद्वये पाठादध्वर्युस्वामिनावुभौ” इति।<br>
दर्शपूर्णमासयोर्वाजस्य मेत्ययं मन्त्रोऽध्वर्युकाण्डे यजमानकाण्डे चाऽऽम्नातः। तत्रैकेन पठिते सति मन्त्रस्य चरितार्थत्वादितरस्तं न पठेदिति चेन्मैवम्। काण्डान्तरपाठवैयर्थ्यप्रसङ्गात्। तस्मादुभाभ्यां पठनीयः। तयोः पठतोराशयभेदोऽस्ति। अनेन मन्त्रेण प्रकाशितमर्थमनुष्ठास्यामीत्यध्वर्युर्मनुते। अत्र न प्रमदिष्यामीति यजमानः।<br>
चतुर्थस्य द्वितीयपादे चिन्तितम् —<br>
“प्रस्तरं शाखया सार्धं प्रहरेत्प्रहृतिस्त्वियम।<br>
शाखाया अर्थकर्म स्यात्प्रतिपत्तिरुतोचिता॥<br>
प्रहृतिः प्रस्तरे यागः शाखायाः साहचर्यतः।<br>
तथात्वादर्थकर्मत्वे हृतिः शाखां प्रयोजयेत्॥<br>
हरतिर्यागवाची नो प्रतिपत्तिस्ततो भवेत्।<br>
पौर्णमास्यां ततो नैव हृतिः शाखां प्रयोजयेत्” इति॥<br>
दर्शपूर्णमासयोः श्रूयते – ‘सह शाखया प्रस्तरं प्रहरति’ इति। तत्र शाखा प्रहरणमर्थकर्म। कुतः। प्रहृतिशब्देन यागस्याभिधानात्। एतच्च सूक्तवाकेन प्रस्तरं प्रहरतीत्येतद्वाक्यमुदाहृत्य चिन्ततम्। प्रस्तरप्रहरणस्य यागत्वे तत्साहचर्याच्छाखाप्रहरणमपि याग एवेत्यर्थकर्म स्यात्। अर्थाय क्रतुसाकल्यप्रयोजनाय क्रियमाणमर्थकर्म। ततः प्रहरणेन पौर्णमास्यामपि पलाशशाखा प्रयुज्यत इति प्राप्ते ब्रूमः — सूक्तवाकेन प्रस्तरं प्रहरतीत्यत्र हरतिधातोर्यागवाचित्वं नोक्तं, किंतु मान्त्रवर्णिकदेवतामुपलभ्य द्रव्यदेवताभ्यां यागः कल्पितः। शाखाप्रहरणे तु नास्ति देवता। ततो यागस्य कल्पयितुमशक्यतया हरतिधातुरत्र स्ववाच्यार्थपरित्यागमेवाऽऽचष्टे। तथा सति वत्सापाकरण उपयुक्तायाः पलाशशाखाया उपयोगान्तराभावाद्यागदेशेऽवकाशलाभाय यत्र क्वाप्यवश्यं परित्यागे प्राप्ते शास्त्रेणाऽऽहवनीये त्यागो नियम्यते। तेन च शास्त्रीयत्यागेन शाखायाः प्रतिपत्तिर्भवति। प्रतिपत्तिर्नाम संस्काररूपो दृष्टार्थः। यथा राज्ञा चर्वितस्य ताम्बूलस्य सौवर्णे पतद्ग्रहे प्रक्षेपस्तद्वत्। ततः प्रहरणं प्रतिपत्तिकर्मतया तदभावे क्रतुवैफल्याभावात्पौर्णमास्यां स्वसिद्ध्यहेतुभूतां शाखां न प्रयोजयति।</p>
<p>षष्ठाध्यायस्य प्रथमपादे चिन्तितम् –<br>
‘स्त्रिया नास्ति स्वामिभावः पुंलिङ्गेन तदीरणात्।<br>
प्रकृत्यर्थतया लिङ्गं संख्यावन्नाविवक्षितम्॥<br>
अस्त्युद्देश्यगतत्वेन संख्यया सदृशत्वतः।<br>
टाब्विभक्तिविकारादेरर्थस्तत्प्रकृतेर्न तु’ इति॥<br>
स्वर्गकामो यजेतेति पुंलिङ्गशब्देनाधिकरिणो विधानात्सोऽधिकारः स्त्रिया नास्ति। न च ग्रहैकत्ववल्लिङ्गमविवाक्षितमिति वाच्यम्। एकत्ववल्लिङ्गस्य प्रत्ययार्थत्वाभावात्प्रकृत्यर्थतया तु ग्रहत्ववद्विवक्षितं पुंलिङ्गमिति प्राप्ते ब्रूमः — अस्ति स्त्रियाः कर्मस्वाधिकारः। कुतः। पुंलिङ्गस्याविवक्षितत्वात्। न ह्येकत्वस्य प्रत्ययार्थत्वमविवक्षायां निमित्तं किंतूद्देश्यगतत्वम्। इहापि यः स्वर्गकामः स यजेतेति वचनव्यक्तौ पुंलिङ्गस्योद्देश्यगतत्वेनैकत्वसदृशत्वान्नास्ति विवक्षितत्वम्। न च प्रकृत्यर्थो लिङ्गम्। स्त्रीलिङ्गं तावट्टाबादिभिः स्रीप्रत्ययैरभिधीयते। पुंलिङ्गं तु वृक्षानित्यस्मिन्द्वितीयाबहुवचने विभक्तिविकारेण नकारादेशलक्षणेनाभिव्यज्यते।<br>
एवं कुलमित्यस्मिन्प्रथमैकवचने नपुंसकाभिव्यक्तिः। तस्माल्लिङ्गस्य प्रकृत्यर्थत्वाभावादुद्देश्यगतत्वेनाविवक्षितत्वाच्च स्त्रिया अस्त्यधिकारः।</p>
<p>तत्रैवान्यच्चिन्ततम्।<br>
दंपतिभ्यां पृथक्कार्यं सह वाऽऽख्यातसंख्यया।<br>
पृथग्मैवमवैगुण्यात्कर्त्रैक्यं देवतैक्यवत्” इति॥<br>
यजेतेत्याख्यातप्रत्यगतायाः संख्याया उद्देश्यगतत्वाभावेन विविक्षाया वारयितुमशक्यत्वादेककर्तृत्वाय दंपतिभ्यां पृथगेव कर्मानुष्ठेयमिति चेन्मैवम्। वैगुण्यप्रसङ्गात्। कर्मणि तत्र तत्र पत्न्यवेक्षणं यजमानावेक्षणं चेत्युभयमप्याम्नातम्। तत्र यजमानप्रयोगे पत्न्यवेक्षणं लुप्येत पत्नीप्रयोगे यजमानावेक्षणं लुप्येतेत्यवैगुण्याय द्वयोः सहाधिकारः। न च यजेतेत्येकवचनं विरुद्धम्। अग्नीषोमौ देवतेत्यत्र यथा व्यासक्तयोर्देवत्वाद्देवतैक्यं तथा दंपत्योरेकमेव कर्तृत्वमित्यङ्गीकारात्। तस्माद्दंपत्योः सहाधिकारः। तथा सत्यूनेऽतिरिक्तं धीयाता इति वाक्येन कर्मणि न्यूनाङ्गपूरणं पत्न्या क्रियत इति यदुक्तं तत्सुस्थितम्।</p>
<p>अथ व्याकरणम् –<br>
वाजस्येत्यत्र “वज व्रज गतौ” इत्यस्माद्धातोरुत्पन्नः कर्मणि घञन्तः, [वाजशब्दः]। ततो ञित्त्वादाद्युदात्तः। प्रसवशब्दोऽप्रत्ययान्तः। ततस्तत्र थाथादिस्वरः। एवं सर्वं यथायोग्यमुन्नेयम्।<br>
“इषे त्वाद्या यजुर्मन्त्राः काचित्काचिदृगीरिता।<br>
तासामृचां विविच्याथ वच्मि च्छन्दोऽवबुद्धये॥<br>
सावित्रियर्चा, अनुष्टुभर्चा, वैश्वदेव्यर्चेति ब्राह्मणेन व्याख्यातत्वात्सर्वयजुषां मध्ये समाम्नाता ऋचः। देवो वः सविता प्रार्पयत्विति द्विपदा विराड्गायत्री। आ प्यायध्वमिति मध्येज्योतिस्त्रिष्टुप्। रुद्रस्य हेतिरित्येकपदा त्रिष्टुप्। ध्रुवा अस्मिन्नित्यपि तद्वत्। प्रेयगादिति त्रिष्टुप्। सहस्रवाल्शा इत्येकपदा त्रिष्टुप्। उर्वन्तरिक्षमित्येकपदा गायत्री। संपृछ्यध्वमिति गायत्री। देवो वः सवितोत्पुनात्विति गायत्री। अवधूतमित्येकपदा गायत्री। परापूतमित्यपि। दीर्घामन्वित्वेकपदा त्रिष्टुप्। यानि धर्म इत्यनुष्टुप्। समापो अद्भिरित्वुपरिष्टाद्बृहती। अद्भ्यः परीत्येकपदा गायत्री। अन्तरितमित्येकपदा गायत्री देवस्य सवितुः सव इति द्विपदा गायत्री। पुरा क्रूरस्येत्येकपदा त्रिष्टुप्। उदादायेति त्रिपदा त्रिष्टुप्। आशासाना सुप्रजसस्त्वेत्यनुष्टुभौ। इमं वि ष्यामीति त्रिष्टुप्। समायुषेत्यनुष्टुप्। देवो वः सवितोत्पुनात्विति गायत्री। वीतिहोत्रमिति गायत्री। एता असदन्नित्येकपदा त्रिष्टुप्। अग्ने यष्टरित्येकपदा गायत्री। पाहि माऽग्न इति द्विपदा गायत्री। वाजस्य मोद्ग्राभं चेत्यनुष्टुभौ। यं परिधिमिति पुरस्ताज्ज्योतिस्त्रिष्टुप्। सँस्रावाभागा इति त्रिष्टुप्। नन्वितरेषामपि मन्त्राणामनेन न्यायेनाक्षरमात्रासंख्याविशेषमुपजीव्य यत्किंचिच्छन्दः कल्प्यतामिति चेन्न। यजुषां छन्दःकल्पने श्रुतिविरोधप्रसङ्गात्। तथा च ब्राह्मणं पूर्वमेवोदाहृतम् — ‘तत्रोभयोर्मीमाँसा। जामि स्यात्। यद्यजुषाऽऽज्यं यजुषाऽऽप उत्पुनीयात्। छन्दसाऽप उत्पुनात्यजामित्वाय’ इति। तत्र यजुर्निषेध्य छन्दोऽभिधीयते। ततो यजुषां छन्दो न श्रुतेरभिमतम्। तथा सति स्वशक्त्या किंचिन्नूतनं छन्दः कल्पयितुं न शक्यते। किंतु पूर्वसिद्धसंप्रदायागतं छन्दोलक्षणं यत्र यत्रास्ति तस्यां तस्यामृचि च्छन्दो जानीयात्। ऋचामेव च्छन्दोविधानात्॥</p>
<p>इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीय तैत्तिरीयसंहिताभाष्ये प्रथमकाण्डे प्रथमप्रपाठके त्रयोदशोऽनुवाकः॥१३॥</p>
<p>(अथ प्रथमकाण्डे प्रथमप्रपाठके चतुर्दशोऽनुवाकः)।<br>
त्रयोदशानुवाके दर्शपूर्णमासमन्त्राः समाप्ताः। अथ तद्विकृतिमन्त्रा वक्तव्याः। विकृतिषु चाऽऽध्वर्यवमन्त्राणामतिदेशे वैधप्राप्तत्वाद्धौत्रा एवानुशिष्यन्ते। ततः प्रपाठकानामन्त्यानुवाकेषु काम्येष्टीनां याज्यापुरोनुवाक्याः क्रमेणोच्यन्ते। ताश्चेष्टयो द्वितीयकाण्डस्य द्वितीयतृतीयचतुर्थप्रपाठकेषु क्रमेण विधीयन्ते। तत्रास्मिन्ननुवाके द्वितीयकाण्डस्थद्वितयिप्रपाठकस्य सार्धप्रथमानुवाकोक्तकाम्येष्टीनां याज्यापुरोनुवाक्या उच्यन्ते। काम्या याज्या इति याज्ञिकसमाख्याबलादिष्टिकाण्डस्य याज्याकाण्डस्य च परस्परं संबन्धः। इष्टिविशेषमन्त्रविशेषसंबन्धस्तु लिङ्गक्रमाभ्यामवगन्तव्यः। यद्यप्येकैक एव मन्त्रः स्वस्वदेवताप्रकाशकस्तथाऽपि दर्विहोमत्वव्यावृत्तये प्रतीष्टि मन्त्रद्वयं प्रयोक्तव्यम्। एतच्च वास्तोष्पतीयहोमप्रस्तावे समाम्नास्यते — ‘यदेकया जुहुयाद्दर्विहोमं कुर्यात्। पुरोनुवाक्यामनूच्य याज्यया जुहोति सदेवत्वाय’ इति। एतयोश्च लक्षणमाज्यभागाब्राह्मणे पठिष्यते — ‘पुरस्ताल्लक्ष्मा पुरोनुवाक्या भवति जातानेव भ्रातृव्यान्प्रणुदते। उपरिष्टाल्लक्ष्मा याज्या जनिष्यमाणानेव प्रतिनुदते” इति। यस्या ऋचः पूर्वार्धे देवतालिङ्गं सा पुरोनुवाक्या। उत्तरार्धे तल्लिङ्गं चेद्याज्या सा भवति। एतस्य लक्षणस्य प्रदर्शनाथत्वात्क्वचिदेतद्व्यभिचरति। तत्र सर्वत्राऽऽम्नानक्रमो नियामकः। पुरस्तादाम्नाताः पुरोनुवाक्याः, पश्चादाम्नाताः याज्याः। तस्मादिष्टिक्रमं मन्त्रक्रमं च परीक्ष्यैकैकस्यामिष्टावेकैकं मन्त्रयुग्मं प्रयोज्यम्। ननु यत्र युग्मादधिकस्तद्युग्मसमानलिङ्गको मन्त्र आम्नायते तत्र क्रमानुसारेणोत्तरेष्टौ मन्त्रयोजने लिङ्गं बाध्येत, पूर्वेष्टौ तद्योजने क्रमो बाध्येतेति चेन्न। बाध्यतां नाम क्रमोऽस्य दुर्बलत्वात्। यदि न पूर्वेष्टौ तृतीयमन्त्रस्य पृथक्प्रयोजनता तर्हि तत्र याज्या विकल्पताम्। यत्र तु युग्मान्तरं पूर्वयुग्मेन(ण) समानलिङ्गं तत्र याज्यापुरोनुवाक्यायुग्मस्यैव विकल्पोऽस्तु। यद्वदिष्ट्यैक्ये मन्त्रयुग्माधिक्ये युग्मविकल्पस्तद्वन्मन्त्रयुग्मस्यैकत्वे सति तदीयदेवताविषयाणामिष्टीनामाधिक्ये ता इष्टयोऽपि विकल्पन्ताम्। तद्यथा। इहैव तावत्तादृशमुपलभ्यते। उभा वामिन्द्राग्नी इत्यादय इन्द्राग्निलिङ्गकाश्चत्वारो मन्त्राः।<br>
ऐन्द्राग्नेष्टयस्तु फलभेदेन षडाम्नाताः। तत्र प्रथममन्त्रयुग्मविषये, तिस्त्र आद्या इष्टयो विकल्प्यन्ते।<br>
तासु तिसृषु प्रथमामिष्टिं विधातुं प्रस्तौति —<br>
“प्रजापतिः प्रजा असृजत ताः सृष्टा इन्द्राग्नी अपागूहताँ सोऽचायत्प्रजापतिरिन्द्राग्नी वै मे प्रजा अपाधुक्षतामिति स एतमैन्द्राग्नमेकादशकपालमपश्यत्तं निरवपत्तावस्मै प्रजाः प्रासाधयताम्” (तै. सं. का. २ प्र. २ अ. १) इति।<br>
अपागूहतामाच्छादितवन्तो। अचायदचिन्तयत्। प्रासाधयतां प्रकटीकृतवन्तौ।<br>
प्रस्तुतामिष्टिं विधत्ते —<br>
“इन्द्राग्नी वा एतस्य प्रजामपगूहतो योऽलं प्रजायै सन्प्रजां न विन्दत ऐन्द्राग्नमेकादशकपालं निर्वपेत्प्रजाकाम इन्द्राग्नी एव स्वेन भागधेयेनोपधावति तावेवास्मै प्रजां प्रसाधयतो विन्दते प्रजाम्” (सं. का. २ प्रं. २ अ. १) इति।<br>
यः पुरुषो यौवनादिना प्रजोत्पादनसमर्थोऽपि प्रजां न लभते तस्येन्द्राग्नी प्रतिबन्धकौ। तयोरुक्तः पुरोडाशो भागस्तेन तौ सेवते।<br>
द्वितीयामिष्टिं विधत्ते –<br>
“ऐन्द्राग्नमेकादशकपालं निर्वपेत्स्पर्धमानः क्षेत्रे वा सजातेषु वेन्द्राग्नी एव स्वेन भागधेयेनोपधावति ताभ्यामेवेन्द्रियं वीर्यं भ्रातृव्यस्य वृङ्क्ते वि पाप्मना भ्रातृव्येण जयते” (सं. का. २ प्र. २ अ. १) इति।<br>
सजाताः समानजन्मानो बन्धुभृत्यादयः। अचेतनं क्षेत्रविषयं चेतनं भृत्यविषयं च वैरिणो यत्सामर्थ्यं तदुभयमिन्द्राग्नी बलाद्विनाशयतः। स्वयं तु पापिष्ठेनैव वैरिणा विरुध्यमानो जयं प्राप्नोति।<br>
तृतीयामिष्टिं विधत्ते –<br>
“अप वा एतस्मादिन्द्रियं वीर्यं क्रामति यः संग्राममुपप्रयात्यैन्द्राग्नमेकादशकपालं निर्वपेत्संग्राममुपप्रयास्यन्निन्द्राग्नी एव स्वेन भागधेयेनोपधावति तावेवास्मिन्नन्द्रियं वीर्यं धत्तः सहेन्द्रियेण वीर्येणोपप्रयाति जयति तँ संग्रामम्” (सं. का. २ प्रं. २ अ. १) इति।<br>
युद्धार्थं परसैन्यसमीपं प्रयास्यतो भयावेशाद्धस्तपादादीन्द्रियगता शक्तिरपक्रामति। इन्द्राग्नी तस्य धैर्यमुत्पाद्येन्द्रियशक्तिं समाधत्तः।<br>
एतासु तिसृष्विष्टिषु पुरोनुवाक्यामाह —<br>
उभेति। हे इन्द्राग्नी युवामुभौ हुवे आह्वयामि। किमर्थम्। आहुवध्यै साकल्येन होतुम् न चात्राश्वमेधपुरुषमेधादावश्वादेरिव युवयोर्होमद्रव्यत्वं शङ्कनीयम्। अस्ति ह्यत्र राधःशब्दवाच्यं पुरोडाशद्रव्यरूपमन्नम्। तेनान्नेन युवामुभौ परस्परं युक्तौ हर्षयितुमाह्वयामि। हृष्टाभ्यामावभ्यां किं तवेति चेत्। युवामुभावन्नानां धनानां च दातारावतोऽन्नस्य लाभाय युवामुभावाह्वयामि।<br>
अथ याज्यामाह —<br>
अश्रवमिति। लोके हि स्वदुहितुरत्यन्तप्रियो विशिष्टो जामाता दौहित्रादिरूपाः प्रजा बह्वीर्ददाति, स्यालश्च स्वयं दक्षो भगिनीस्नेहेन गृहधनरक्षणाय दासदासीरूपाः प्रजा बह्वीः प्रददाति ताभ्यामपि वां भूरिदावत्तरावतिशयेन बहुप्रजाप्रदौ युवामित्यशृणवम्। अथाऽतो हे इन्द्राग्नी युवभ्यां युवाभ्यां सोमस्य प्रयती सोमसदृशस्य पुरोडाशस्य प्रदानेन भवतीये चित्ते नूतनं हर्षरूपचित्तवृत्तीनां स्तोमं संपादयामि। अत्रोदाहृतयोराद्यो मन्त्रः। पुरोनुवाक्या। यागात्पुरस्ताद्देवताह्वानायाध्वर्युप्रैषमनु होत्राः वक्तव्यत्वात्। इन्द्राग्निभ्यामनुब्रूहीत्येतादृशोऽध्वर्युप्रैषः। द्वितीयो मन्त्रो याज्या। इज्यतेऽनयेति तद्व्युत्पत्तिः। अव एवात्र यजेति प्रैषः पठ्यते।<br>
उत्तरासु तिसृष्विष्टिषु प्रथमां विधत्ते —<br>
“वि वा एष इन्द्रियेण वीर्येणर्ध्यते यः संग्रामं जयत्यैन्द्राग्नमेकादशकपालं निर्वपेत्संग्रामं जित्वेन्द्राग्नी एव स्वेन भागधेयेनोपधावति तावेवास्मिन्निन्द्रियं वीर्यं धत्तो नेन्द्रियेण वीर्येण व्यृध्यते” (सं. का. २ प्रं. २ अ. १) इति। युद्धश्रमेणेन्द्रियगतस्य वीर्यस्य व्यृद्धिः।<br>
द्वितीयामिष्टिं विधत्ते —<br>
“अप वा एतस्मादिन्द्रियं वीर्यं क्रामति य एति जनतामैन्द्राग्नमेकादशकपालं निर्वपेज्जनतामेष्यन्निन्द्राग्नी एव स्वेन भागधेयेनोपधावति तावेवास्मिन्निन्द्रियं वीर्यं धत्तः सहेन्द्रियेण वीर्येण जनतामेति” (सं. का. २ प्रं. २ अ. १) इति।<br>
विजिगीषुकथासु स्वविद्याप्रकटनाय वा सभां जिगमिषोर्धैर्यभ्रंशरूपं वीर्यापक्रमणं भवति। तृतीया त्वैन्द्राग्नेष्टिः पौष्णचरुक्षैत्रपत्यचरुभ्यामुपरिष्टाद्विधास्यते।<br>
तासु तिसृष्विष्टिषु पुरोनुवाक्यामाह —<br>
इन्द्राग्नी इति। दासाः प्रजानामुपक्षपयितारस्तस्करप्रभवस्ते पतयो यासां पुरीणां ता दासपत्न्यः। हे इन्द्राग्नी तादृशीर्नवतिसंख्याकाः पुरो युगपदेकेनैव प्रहारकर्मणा युवां क्षपयतम्।<br>
याज्यामाह —<br>
शुचिमिति। हे वृत्रहणाविन्द्राग्नी अद्य स्तोमं जुषेथां सेवेताम्। कीदृशं शुचिं निर्दोषं नवैरन्नविशेषैर्जातं जन्म यस्य तं नवजातं सुहवा रोषगर्वादिरहिततया सुखेन होतुं शक्यौ युवामुभौ यस्माज्जोहवीम्याह्वयामि तस्मात्तावुभौ युवां कामयमानाय यजमानाय वाजं सद्यो धत्तम्। तदिदमुत्तरार्धोक्तमन्नं न स्तोत्रम्।<br>
यथोक्तकर्मप्रयोगान्तः पातिनमपरं यागं विधत्ते — “पौष्णं चरुमनु निर्वपेत्पूषा वां इन्द्रियस्य वीर्यस्यानुप्रदाता पूषणमेव स्वेन भागधयेनोपधावति स एवास्मा इन्द्रियं वीर्यमनुप्रयच्छति” (सं. का. २ प्रं. २ अ. १) इति। वीर्यं प्रददानाविन्द्राग्नी अनु पूषा प्रयच्छति।<br>
तत्र पुरोनुवाक्यामाह —<br>
वयमिति। हे सुमार्गपते पूषन्वयमेव त्वां रथमिव योजयामः। किमर्थम्। धिये धीयतेऽनुष्ठीयत इति धीः कर्म। कीदृश्यै धिये। वाजस्यान्नस्य सातिर्लाभो यस्याः सा वाजसातिस्तस्यै।<br>
याज्यामाह —<br>
पथस्पथ इति। फलकामेन प्रेरितोऽहं तस्य तस्य मार्गस्य परिपालकं पूषापरपर्यायमर्कं स्तोत्ररूपेण वचसाऽभिव्याप्तवानसि। सोऽस्मभ्यं शोकनिरोधिका रासत्प्रयच्छतु। कास्ताः। चन्द्राग्राश्चन्द्रवदाह्लादसाधनमग्रं यासां ता ओषधीः। किंच पूषा धियंधियं तत्तद्विषयां प्रज्ञां प्रसीषधाति प्रकर्षेण साधयतु।<br>
इष्ट्यन्तरं विधत्ते —<br>
“क्षैत्रपत्यं चरुं निर्वपेज्जनतामागत्येयं वै क्षेत्रस्य पतिरस्यामेव प्रतितिष्ठाति” (सं. का. २ प्रं. २ अ. १) इति।<br>
क्षेत्राणां भूभागत्वाद्भूमेः क्षेत्रपतित्वम्। अर्थवादगतप्रतिष्ठाकामोऽत्राधिकारी। तत्र पुरोनुवाक्यामाह —<br>
क्षेत्रस्येति। हितेन पुत्रादिना यथा गवादिजयस्तथा क्षेत्रस्य पतिना गामश्वं पोषकमन्नादिकं च वयमा समन्ताज्जयामः। स क्षेत्रस्य पतिरीदृशे गवादौ मां सुखयतु।<br>
याज्यामाह —<br>
क्षेत्रस्य पत इति। हे क्षेत्रस्य पते धेनुः पय इव त्वमस्मासु माधुर्यरसोपेतमूर्मिवत्पुनः पुनरावृत्त्युपेतं द्रव्यान्तरेष्वपि स्वमाधुर्यस्राविणं घृतवत्पर्युषितत्वदोषाभावेन सुपूतं नालिकेरफलेक्षुखण्डगुडादिभोग्यपदार्थसमूहं धुक्ष्व। यज्ञस्य पतयोऽस्मान्मृडयन्तु।<br>
अवशिष्टामैन्द्राग्नेष्टिं विधत्ते —<br>
“ऐन्द्राग्नमेकादशकपालमुपरिष्टान्निर्वपेदस्यामेव प्रतिष्ठायेन्द्रियं वीर्यमुपरिष्टादात्मन्धत्ते” (सं. का. २ प्रं. २ अ. १) इति।<br>
क्षैत्रपत्यचरोरूर्ध्वमियमिष्टिः। अत्रापि वीर्यकामोऽधिकारी। जनतामागत्येति क्षैत्रपत्यस्य काल उपरिष्टादित्यस्य कालः। अत्र याज्यानुवाक्ये पूर्वमेवोक्ते।<br>
इष्ट्यन्तरं विधत्ते —<br>
“अग्नये पथिकृते पुरोडाशमष्टाकपालं निर्वपेद्यो दर्शपूर्णमासयाजी सन्नमावास्यां वा पौर्णमासीं वाऽतिपादयेत्पथो वा एषोऽध्यपथेनैति यो दर्शपूर्णमासयाजी सन्नमावास्यां वा पौर्णमासीं वाऽतिपादयत्यग्निमेव पथिकृतँ स्वेन भागधेयेनोपधावति स एवैनमपथात्पन्थामपि नयत्यनड्वान्दक्षिणावही ह्येष समृद्ध्यै” (सं. का. २ प्रं. २ अ. १) इति।<br>
पर्वणि पर्वण्यप्रमादेन तदिष्टेरनुष्ठानं विद्यमानं पन्थाः। कस्मिंश्चित्पर्वणि प्रमादेनानुष्ठानाभावोऽपथः। अस्मिन्विषये प्रायश्चित्तरूपेयमिष्टिः। यस्मादेषोऽनड्वान्भारं वहति तस्मात्समृद्ध्यै भवति।<br>
तत्र पुरोनुवाक्यामाह –<br>
अग्न इति। हेऽग्ने त्वं दर्शपूर्णसासेष्टिफलरूपाय धनायास्मानतिपाददोषरहितेन सुमार्गेण नय। हे देव त्वं विश्वान्मार्गान्वेत्सि। नरकहेतुत्वेन कुटिलमतिपादरूपं पापमस्मत्तो वियोजय। बहुतमां नमस्कारोक्तिं तव करवाम।<br>
तत्र याज्यामाह —<br>
आ देवानामिति। यस्मात्पथो वयं पूर्वं भ्रष्टास्तमपि देवानां पन्थानमिदानीमागताः। किं कर्तुं, यत्कर्मानुष्ठातुं शक्नुमस्तदनुक्रमेण प्रवोढुम्। अविच्छेदेनानुष्ठानं प्रवाहः। यद्यप्यहं न जानामि तथाऽप्ययं पथिकृदग्निरपराधं समाधातुं वेत्ति। अतः सोऽस्मदर्थं यक्ष्यति। स एव देवानामाह्वाता। स एवातिपन्नान्यज्ञानृत्वादिकालांश्च कल्पयिष्यति।<br>
इष्ट्यन्तरं विधत्ते —<br>
“अग्नये व्रतपतये पुरोडाशमष्टाकपालं निर्वपेद्य आहिताग्निः सन्नव्रत्यमिव चरेदग्निमेव व्रतपतिँ स्वेन भागधेयेनोपधावति स एवैनं व्रतमालम्भयति व्रत्यो भवति” (सं. का. २ प्रं. २ अ. २) इति।<br>
अव्रत्यं यागव्रतविरोध्यनृतवादादिकं सोऽग्निरेवैनमव्रत्यचारिणं व्रतं प्रापयति। तत उत्तरेषु यागव्रतेषु योग्यो भवति। अत्र मन्त्रकाण्डे पथिकृल्लिङ्गकं मन्त्रयुग्मं पूर्वमाम्नातमुदाहृतम्। व्रतलिङ्गमुपर्युदाहरिष्यते। मध्यवर्ति तु युग्मे विशेषलिङ्गाभावेऽप्युभयसाधारणलिङ्गदर्शनात्पूर्वत्र विकल्पितमित्याहुः केचित्। अपरे तूत्तरत्र विकल्पितमिति मन्यन्ते। आचार्यास्तु पूर्वत्रैव स्विष्टकृतः संयाज्ये इति मन्यन्ते।<br>
तत्र पुरोनुवाक्यामाह —<br>
यदिति। यत्प्रायणीयं हविस्तदग्नये बृहद्भवतु। हे विभावसो फलप्रदानेन मां पूजय। यथा महिषी मया दत्तं कार्पासबीजं तिलपिष्टादिकं भक्षयित्वा बहुक्षीरादिना पूजयति तद्वत्। तथा सति त्वदनुग्रहाद्धनं लभ्यतेऽन्नानि चोत्कर्षेण संपद्यन्ते।<br>
याज्यमाह —<br>
अग्न इति। हेऽग्ने मदीयापराधपरिहारायेदानीं प्रवृत्तत्वान्नूतनस्त्वमस्मान्फलपर्यन्तानां कर्मणां पारं नय। किं कृत्वा। स्वस्तिभिर्यथाशास्त्रानुष्ठानैरतिपादरूपाण्यव्रत्यरूपाणि वा दुर्गाणि पापानि विश्वान्यतिक्रमय्य। किंचास्माकं निवासाय नगरी विस्तृता भवतु। सस्यसंपत्त्यर्थमुर्वी बहुला भवतु। किंच त्वमस्मदीयाय पुत्राय दुहितृरूपापत्याय च सुखप्रदो भव।<br>
अथ व्रातपत्ययागस्यासाधारणे युग्मे पुरोनुवाक्यामाह —<br>
त्वमिति। हेऽग्ने त्वमागत्य मनुष्येषु व्रतपालको देवोऽसि। आ समन्ताद्यज्ञेषु त्वं स्तुत्योऽसि।<br>
याज्यामाह —<br>
यद्व इति। हे देवा विदुषां युष्माकं संबन्धीन्यस्मदनुष्ठेयव्रतान्यत्यन्तमविद्वांसो वयं प्रकर्षेण विनाशयाम इति यत्तत्सर्वं विद्वानग्निरापूरयतु। यैतूपलक्षितकालविशेषैर्देवान्हविर्भोक्तुं कल्पयति तैः कालविशषैर्व्रतं पूरयतु।</p>
<p>अत्र विनियोगसंग्रहः –<br>
“अन्यार्नुवाके याज्यानुवाक्याः काम्येष्टिसंगताः।<br>
काण्डस्य तु द्वितीयस्य द्वितीये प्रश्न इष्टयः॥१॥<br>
उभैन्द्राग्नत्रये युग्ममिन्द्रैस्द्राग्नत्रये तथा।<br>
वयं पौष्णे चरौ क्षेत्र क्षैत्रपत्यचरौ तथा॥२॥<br>
अग्ने पथिकृते यद्वा व्रातपत्ये द्वियुग्मकम्।<br>
विकल्पेनेति मन्त्राः स्युरनुवाके चतुर्दश॥३॥</p>
<p>अथ मीमांसा —<br>
तृतीयाध्यायस्य द्वितीयपादे चिन्तितम् —<br>
“ऐन्द्राग्नादीष्ट्यः काम्या याज्या अप्युदिताः क्रमात्।<br>
काण्डयोस्ता यथालिङ्गं संचार्या नियमोऽथवा॥<br>
लिङ्गं क्रमसमाख्याभ्यां प्रबलं तद्वशादमूः।<br>
अकाम्यास्वपि संचार्या याज्याः सर्वत्र का क्षतिः॥<br>
समाख्यानात्काण्डयोगः क्रमादिष्टिषु योजनम्।<br>
अपेक्षते दै(दे)वमात्रसक्तिः काम्यैकगास्ततः” इति॥<br>
काम्येष्टयस्तत्काण्डे क्रमेणाऽम्नाताः – “ऐन्द्राग्नमेकादशकपालं निर्वपेद्यस्य सजाता वि(वी)युः” इत्यादिना। सजाता ज्ञातयो वि(वी)युर्विमता विप्रतिपन्ना इत्यर्थः। इन्द्राग्नी रोजनेत्यादिके मन्त्रकाण्डे याज्यानुवाक्याः क्रमेणाऽऽम्नातः। तत्रेदं काम्ययाज्यानुवाक्याकाण्डमिति याज्ञिकानां समाख्ययाऽवगम्यते। तयोरिष्टिकाण्डमन्त्रकाण्डयोः प्रथमायामिष्टौ प्रथमपठिते याज्यानुवाक्ये इत्यादिव्यवस्था। कर्मस्वरूपमात्रप्रकाशनं लिङ्गम्। न च तावन्मात्रेण मन्त्रकर्मणोरङ्गाङ्गिभावः। ततः समाख्याबलान्मन्त्रकाण्डकर्मकाण्डयोः संबन्धावगमेन सामान्येन मन्त्रकर्मणोः संबन्धोऽवगम्यते। विशेषस्त्वस्मिन्प्रथमे कर्मण्ययं मन्त्र इति क्रमादवगम्यते। ऐन्द्राग्नेष्टावैन्द्राग्नमन्त्रो वैश्वानरेष्टौ वैश्वानरमन्त्र इत्येतादृशो विशेषो लिङ्गादवगम्यत इति चेन्न। लिङ्गसाधारण्ये क्रमापेक्षणात्। ऐन्द्राग्नमेकादशकपालं निर्वपेद्भ्रातृव्यवानिति द्वितीयेष्ठिरपि। तत्रेन्द्राग्नी पठितौ। मन्त्रकाण्डेऽपीन्द्राग्नी नवतिमित्यादिकमपरमैन्द्राग्नं याज्यानुवाक्यायुगुलमाम्नातम्। न हि तत्र क्रममन्तरेण निर्णेतुं शक्यम्। न च क्रमेणैव तत्सिद्धेर्लिङ्गमप्रयोजकमिति वाच्यम्। क्वचिल्लिङ्गस्यैव व्यवस्थापकत्वात्। ऐन्द्राबार्हस्पत्येष्टिरेकैवाऽऽम्नाता — “यं कामयेत राजन्यमनपोब्धो जायेत वृत्रान्घ्नँश्चरेदिति तस्मा एतमैन्द्राबार्हस्पत्यं चरुं निर्वपेत्” इति। यं राजपुत्रं जायमानं राज्ञः पुरोहितस्य वा काम एवं भवति। अयं मातृगर्भे देवकृतविघ्नेन केनाप्यप्रतिबद्धो जायतां जातश्च शत्रून्मारयन्संचरेदिति। तद्राजपुत्रार्थेयमिष्टिः। मन्त्रकाण्डे तदिष्टिक्रमे याज्यापुरोनुवाक्ये ऐन्द्राबार्हस्पती इत्यादिकमपरम्। तयोः प्रथमयुगुलस्य क्रमेण विनियोगेऽपि द्वितीययुगुलं लिङ्गेनैव विनियोक्तव्यम्। तस्मात्क्रमसमाख्यासहकृतेन लिङ्गेन काम्येष्टिष्वेवैता याज्या नियम्यन्ते।</p>
<p>द्वादाशाध्ययस्य चतुर्थपादे चिन्तितम् —<br>
“इदं वां युग्मयोः किं स्यात्साहित्यं वा विकल्पनम्।<br>
साहित्यं पूर्ववन्मैवं देवताबोधनैक्यतः” इति॥<br>
ऐन्द्राबार्हस्पत्ये कर्मणि “इदं वामास्ये हविः प्रियमिन्द्राबृहस्पती” इति याज्यानुवाक्ये द्विविधे आम्नाते। तयोः सारस्वत्यादिवत्समुच्चयः। यथा सारस्वतीमनूच्य वाग्यन्तव्या वैष्णवीमनूच्य वाग्यन्तव्येत्यत्रादृष्टार्थत्वात्समुच्चयस्तद्वदिति चेन्मैवम्। दृष्टप्रयोजनस्य देवताबोधनस्यैकत्वात्। तस्माद्विकल्पः।</p>
<p>तत्रैवान्यच्चिन्तितम् —<br>
पुरोनुवाक्यया याज्या विकल्प्या वा समुच्चिता।<br>
पुरोवाऽऽद्यः समाख्यानाद्वचनात्तु समुच्चयः” इति॥<br>
देवताप्रकाशनरूपकार्यस्यैकत्वाद्युग्मयोर्यथा न समुच्चयः, किंतु विकल्प एव तथैवैकयुग्मगतयोरिति चेन्मैवम्। पुरोनुवाक्येति समाख्याया उत्तरकालीनयाज्यामन्तरेणानुपपत्तेः। किंच पुरोनुवाक्यामनूच्य याज्यया जुहोतीति प्रत्यक्षवचनेन देवतोपलक्षणहविःप्रदानकार्यभेदोक्तिपुरःसरं साहित्यं विधीयते। तस्मात्समुच्चयः।</p>
<p>दशमाध्यायस्य चतुर्थपादे चिन्तितम् —<br>
“पर्यायेणापि देवोक्तिर्वैधेनैव पदेन वा।<br>
अर्थाभेदादादिमोऽन्त्यः शब्दपूर्वान्वयित्वतः” इति।<br>
दर्शपूर्णमासयोर्ये निगमास्तेष्वग्न्यादिदेवताः किं पावकशुच्यादिना येन केनापि पर्यायेणाभिधातव्याः किंवा तत्तद्विध्युद्देशगतेनाग्न्यादिपदेनैवेति संशयः। तत्र शब्दस्यार्थप्रत्यायनार्थत्वात्पर्यायाणां स्वरूपेण भेदेऽप्यर्थाभेदाद्येन केनाप्यभिधानमिति पूर्वपक्षः। यत्र ह्यर्थे कार्यमासाद्यते तत्र शब्दोऽर्थप्रत्यायनार्थो भवति। यत्र पुनः शब्द एव कार्यं तत्र कार्यसंबन्धार्थं शब्द एव प्रत्याययितव्यः। तद्यथा देवदत्ते गौरवातिशयमापादयितुं राजसभायामाचार्योपाध्यायादिशब्दैस्तं व्यवहरन्ति। पितृमातुलादयश्च तत्तत्संबन्धविशेषवाचिशब्देन यथा तुष्यन्ति तथा न नामग्रहणेन। प्रत्युत कुप्यन्ति, तद्वदत्राप्यग्न्यादिवैधशब्द एव कार्यमासक्तं विधिं विना यागेदवतयोः संबन्धाभावात्। विधिकृते तु तत्संबन्धे वैधशब्दस्य प्रयोजकत्वं दुर्वारम्। अत एवायाट्स्वाहाकारोज्जित्यादिनिगमेषु नियमेन वैधा एवाग्न्यादिशब्दाः प्रयुज्यन्ते “अयाडग्ने प्रिया धामानि, अयाट्सोमस्य प्रियाधामानि, स्वाहाऽग्निं स्वाहा सोमम्, अग्नेरहमुज्जितिमनूज्जेषं सोमस्याहमुज्जितिमनूज्जेषम्” इत्यादिना। तस्माद्वैधपदैरेव तत्तद्देवताभिधानम्।</p>
<p>तत्रैवान्यच्चिन्तितम् —<br>
“निगमे पावकाग्न्योः किमग्निः स्यादथवोभयम्।<br>
अग्निश्चोदकतो मैवं वैधोऽग्निः सगुणो यतः” इति।<br>
आधाने श्रूयते — “अग्नये पवमानाय पुरोडाशमष्टाकपालं निर्वपेदग्नये पावकायाग्नये शुचये” इति। तत्र गुणगुणिनोः पावकाग्न्योर्मध्येऽग्निशब्द एव निगमेषु प्रयोक्तव्यः। कुतः तस्यैव चोदकप्राप्तमन्त्रपठितत्वात्। मैवम्। पावकगुणयुक्तस्याग्नेर्वैधत्वेन सर्वप्रयोगेषु तथैव प्राप्तत्वात्। तस्माच्छब्दद्वयं पठितव्यम्। अनेन न्यायेन प्रकृतेऽप्यैन्द्राग्नयाग इन्द्राग्निशब्देनैव निगदेषु देवताऽभिधातव्या। पाथिकृतयागत्यागे त्वग्निपथिकृच्छब्दद्वयेनेति द्रष्टव्यम्।</p>
<p>अथ व्याकरणम् —<br>
उभेत्यत्रे पूर्वसवर्णैकादेशस्वरौ। इन्द्राग्निशब्दे त्वाष्टमिकामन्त्रितनिघातः। आहुवध्या इत्यत्र तुमर्थे विहितस्य कध्यैप्रत्ययस्याऽदिरकार उदात्तः। ततः समासे कृत्स्वरः। एवं सर्वमुन्नेयम्। अस्मिन्प्रथमप्रपाठके शब्दस्वरप्रक्रिया लेशतः प्रदर्शिता। साकल्येन तु प्रकृतिप्रत्ययविकरणतत्तदादेशादिपरिज्ञानमन्तरेण दुर्बोधत्वात्तस्य च सर्वस्यास्माभिर्वैदिकशब्दप्रकाशे निरूपितत्वादत्रापि तन्निरूपणे ग्रन्थगौरवप्रसङ्गात्तत्रैव सर्वमवगन्तव्यम्। तदिदं याज्याकाण्डं वैश्वदेवम्। तथा चानुक्रमणिकायामुक्तम् —<br>
“राजसूयः सब्राह्मणः पशुबन्धः सहेष्टिकः।<br>
उपानुवाक्यं याज्याश्च अश्वमेधः सब्राह्मणः॥<br>
सत्रायणं च होमाश्च सूक्तानि च सहेष्टिभिः।<br>
सौत्रामणी सहाच्छिद्रैः पशुर्मेधश्च षोडश” इति॥<br>
अनुमत्यै पुरोडाशमित्यादिको मन्त्रकाण्डस्थोऽष्टमप्रपाठको राजसूयः। अनुमत्यै इत्यादिका विधिकाण्डस्थाः षष्ठसप्तमाष्टमप्रपाठकास्त्रयो राजसूयस्य ब्राह्मणम्। वायव्यँ श्वेतमालभेतेत्यादिप्रपाठकोक्ताः पशुबन्धाः। प्रजापतिः प्रजा असृजतेत्यादिप्रपाठकत्रयोक्ता इष्टयः। प्रजापतिरकामयत प्रजाः सृजेयेत्यादिकमुपानुवाक्यम्। उभा वामिन्द्राग्नी इत्यादयो याज्याः। जीमूतस्येत्यादिकस्तत्र तत्रोक्तोऽश्वमेधः। सांग्रहण्येष्ट्या, इत्यादिकं तद्ब्राह्मणम्। प्रजननं ज्योतिरित्यादिप्रपाठकपञ्चकं सत्रायणम्। जुष्टो दमूना इत्यादिप्रपाठकद्वयोक्ता मन्त्रा होमाः। पीवोऽन्नाँ रयिवृधः सुमेधा इत्यादिप्रपाठकोक्तानि सूक्तानि। अग्निर्वा अकामयतेत्याद्यर्थप्रपाठकोक्ता इष्टयः। स्वाद्वीं त्वा स्वादुनेत्यादिः सौत्रामणी। सर्वान्वा एषोऽग्नौ कामान्प्रवेशयतीत्यादीन्यच्छिद्राणि। अञ्जन्ति त्वामित्यादिकः पशुः। ब्रह्मणे ब्राह्मणमालभत इत्यादिर्मेधः। अत्र याज्यानां विश्वे देवा ऋषयः। उभा वामिति द्वे त्रिष्टुभौ। इन्द्राग्नी नवतिमिति गायत्री। शुचिं नु स्तोममिति त्रिष्टुप्। वयमु त्वेति गायत्री। पथस्पथ इति त्रिष्टुप्। क्षेत्रस्य पतिनेत्यनुष्टुप्। क्षेत्रस्य पत इति तिस्त्रस्त्रिष्टुभः। यद्वाहिष्ठमित्यनुष्टुप्। अग्ने त्वमिति त्रिष्टुप्। त्वमग्ने व्रतपा इति गायत्री। यद्वो वयमिति त्रिष्टुप्। देवतास्तु तत्तन्मन्त्रव्याख्यानेनैव प्रकाशिताः। ता एता ऋषिच्छन्दोदेवता अनुष्ठानकाले स्मरणीयाः॥</p>
<p>इति श्रीमत्सायणचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये प्रथमकाण्डे प्रथमप्रपाठके चतुर्दशोऽनुवाकः॥१४॥<br>
वेदार्थस्य प्रकाशेन तमो हार्दं निवारयन् । पुमर्थांश्चतुरो देयाद्विद्यातीर्थमहेश्वरः॥</p>
<p>इति श्रीमद्विद्यातीर्थमहेश्वरापरावतारस्य श्रीमद्राजाधिराजपरमेश्वरस्य श्रीवीरबुक्कमहाराजस्याऽऽज्ञपरिपालकेन माधवाचार्येण विरचिते वेदार्थप्रकाशे कृष्णयजुर्वेदीयतैत्तिरीयसंहिताभाष्ये प्रथमकाण्डे प्रथमः प्रपाठकः॥१॥</p>

  </div>
</article>


        

        



    <aside class="card border noPrint" id="section-tree-item-taittirIyam_sArasvata-vibhAgaH_saMhitA_sAyaNaH_rA_1_1_md">
        <div class="card-title bg-light-gray border d-flex justify-content-between">
            <a href="https://vishvAsa.github.io/vedAH_yajuH/taittirIyam/sArasvata-vibhAgaH/saMhitA/sAyaNaH/rA/1/1/">प्रश्नः-1 </a>
            <a data-toggle="collapse" href="#section-tree-item-body-taittirIyam_sArasvata-vibhAgaH_saMhitA_sAyaNaH_rA_1_1_md" role="button" aria-expanded="false" aria-controls="section-tree-item-body-taittirIyam_sArasvata-vibhAgaH_saMhitA_sAyaNaH_rA_1_1_md" >…<i class="fas fa-caret-down" class="collapsed"></i> </a>
        </div>
        <nav id="section-tree-item-body-taittirIyam_sArasvata-vibhAgaH_saMhitA_sAyaNaH_rA_1_1_md" class="card-body p-0 collapse">
            
            <li>draft: false</li>
            
            <li>iscjklanguage: false</li>
            
            <li>title: प्रश्नः-1</li>
            
        </nav>
    </aside>


      </main>
    </div>
    <footer class="bg-yellow  p-1 noPrint" role="contentinfo">
  

  <div id="div_foot_nav_bar" class="row">
    <a href="https://vishvAsa.github.io/vedAH_yajuH/search"  class="btn btn-light btn-sm">🥽🔦</a>
    <div class="row col  d-flex justify-content-center">
      <div><a id="previousPageFoot" href="" class="btn btn-secondary">###<i class="fas fa-caret-left"></i></a></div>
      <div ><a id="nextPageFoot" href="" class="btn btn-secondary"><i class="fas fa-caret-right"></i> ### </a></div>
    </div>
      <ul id="footer-bar-right-custom" class="list-group list-group-horizontal">
      </ul>
  </div>
  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vishvAsa/vedAH_yajuH/issues/new" >
      ✉️Contact
    </a>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
    <div class="btn small border">
      
      <a href="https://github.com/vishvAsa/vedAH_yajuH/actions/workflows/build.yml"><img src="https://github.com/vishvAsa/vedAH_yajuH/actions/workflows/build.yml/badge.svg"> Built </a> on 2025 Oct 4 04:58:53 UTC. (<a href="http://google.com/search?q=04%3a58%3a53%20UTC to IST">IST</a>)
    </div>
  </div>
</footer>



<script async src="https://www.googletagmanager.com/gtag/js?id=G-33H08JSLQR"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-33H08JSLQR');
</script>

  </body>
  <script type='text/javascript'>
    
    
    
    module_uiLib.onDocumentReadyTasks();
  </script>
  
</html>
