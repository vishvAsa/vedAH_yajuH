+++
title = "प्रश्नः-2"

+++
(अथ द्वितीयाष्टके द्वितीयप्रपाठके प्रथमोनुवाकः) । [प्रजाकामादीन्प्रत्यैन्द्राग्नादिकाम्येष्टीनां विधिः]  
*एतदाद्येकादशान्तानुवाकानां व्याख्यानं पूर्वमेव विस्तरेण कृतमित्यत्र पुनस्तत्पृथग्विस्तरेण न कृतं भाष्यकृता । किंन्वेत्प्रपाठकस्यान्तिमद्वादशानुवाकभाष्यारम्भे संक्षेपेण पद्यरूपेण कृतमस्तीति बोध्यम् । किंचैतेषां व्याख्यानं विस्तरेण क्व कृतमित्येदपि तत्रैव भाष्यकृता कण्ठरवेणोक्तमस्तीत्येतेषामेकादशानामनुवाकानामक्षरार्थाकाङ्क्षिभिर्ध्येयम् ।  
(अथ द्वितीयकाण्डे द्वितीयः प्रपाठकः) । (काम्ययाज्यापुरोनुवाक्याभिधानम्) (तत्र प्रथमादिद्वादशान्ता अनुवाकाः)  
यस्य निःश्वसितं वेदा यो वेदेभ्योऽखिलं जगत् । निर्ममे तमहं वन्दे विद्यातीर्थमहेश्वरम् ॥१॥  
आद्ये प्रपाठके काम्याः पशवः समुदीरिताः । द्वितीयादित्रये काम्या वक्तव्या इष्टयोऽखिलाः ॥२॥  
अनुवाका द्वादश स्युर्द्वितीयेऽर्थस्तु वर्ण्यते । प्रजाकामः स्पर्धकामो (मानो) युयुत्सुर्जितशत्रुकः ॥३॥  
सभामेष्यति यः कुर्यादेकादशकपालकम् । ऐन्द्राग्नं पञ्चमं पौष्णचरुमेषोऽनु निर्वपेत् ॥४॥  
सभां प्राप्य क्षैत्रपत्यं चरुं कृत्वोर्ध्वमाचरेत् । ऐन्द्राग्नयागमित्येतेऽनुवाके प्रथमे स्थिताः ॥५॥  
(अथ प्रथमकाण्डे प्रथमप्रपाठके चतुर्दशोऽनुवाकः)।  
त्रयोदशानुवाके दर्शपूर्णमासमन्त्राः समाप्ताः । अथ तद्विकृतिमन्त्रा वक्तव्याः । विकृतिषु चाऽऽध्वर्यवमन्त्राणामतिदेशे वैधप्राप्तत्वाद्धौत्रा एवानुशिष्यन्ते । ततः प्रपाठकानामन्त्यानुवाकेषु काम्येष्टीनां याज्यापुरोनुवाक्याः क्रमेणोच्यन्ते । ताश्चेष्टयो द्वितीयकाण्डस्य द्वितीयतृतीयचतुर्थप्रपाठकेषु क्रमेण विधीयन्ते । तत्रास्मिन्ननुवाके द्वितीयकाण्डस्थद्वितीयप्रपाठकस्य सार्धप्रथमानुवाकोक्तकाम्येष्टीनां याज्यापुरोनुवाक्या उच्यन्ते । काम्या याज्या इति याज्ञिकसमाख्याबलादिष्टिकाण्डस्य याज्याकाण्डस्य च परस्परं संबन्धः । इष्टिविशेषमन्त्रविशेषसंबन्धस्तु लिङ्गक्रमाभ्यामवगन्तव्यः । यद्यप्येकैक एव मन्त्रः स्वस्वदेवताप्रकाशकस्तथाऽपि दर्विहोमत्वव्यावृत्तये प्रतीष्टि मन्त्रद्वयं प्रयोक्तव्यम् । एतच्च वास्तोष्पतीयहोमप्रस्तावे समाम्नास्यते — ‘यदेकया जुहुयाद्दर्विहोमं कुर्यात् । पुरोनुवाक्यामनूच्य याज्यया जुहोति सदेवत्वाय’ इति । एतयोश्च लक्षणमाज्यभागब्राह्मणे पठिष्यते — ‘पुरस्ताल्लक्ष्मा पुरोनुवाक्या भवति जातानेव भ्रातृव्यान्प्रणुदते । उपरिष्टाल्लक्ष्मा याज्या जनिष्यमाणानेव प्रतिनुदते” इति । यस्या ऋचः पूर्वार्धे देवतालिङ्गं सा पुरोनुवाक्या । उत्तरार्धे तल्लिङ्गं चेद्याज्या सा भवति । एतस्य लक्षणस्य प्रदर्शनाथत्वात्क्वचिदेतद्व्यभिचरति । तत्र सर्वत्राऽऽम्नानक्रमो नियामकः । पुरस्तादाम्नाताः पुरोनुवाक्याः, पश्चादाम्नाताः याज्याः । तस्मादिष्टिक्रमं मन्त्रक्रमं च परीक्ष्यैकैकस्यामिष्टावेकैकं मन्त्रयुग्मं प्रयोज्यम् । ननु यत्र युग्मादधिकस्तद्युग्मसमानलिङ्गको मन्त्र आम्नायते तत्र क्रमानुसारेणोत्तरेष्टौ मन्त्रयोजने लिङ्गं बाध्येत, पूर्वेष्टौ तद्योजने क्रमो बाध्येतेति चेन्न । बाध्यतां नाम क्रमोऽस्य दुर्बलत्वात् । यदि न पूर्वेष्टौ तृतीयमन्त्रस्य पृथक्प्रयोजनता तर्हि तत्र याज्या विकल्पताम् । यत्र तु युग्मान्तरं पूर्वयुग्मेन(ण) समानलिङ्गं तत्र याज्यापुरोनुवाक्यायुग्मस्यैव विकल्पोऽस्तु । यद्वदिष्ट्यैक्ये मन्त्रयुग्माधिक्ये युग्मविकल्पस्तद्वन्मन्त्रयुग्मस्यैकत्वे सति तदीयदेवताविषयाणामिष्टीनामाधिक्ये ता इष्टयोऽपि विकल्पन्ताम् । तद्यथा । इहैव तावत्तादृशमुपलभ्यते । उभा वामिन्द्राग्नी इत्यादय इन्द्राग्निलिङ्गकाश्चत्वारो मन्त्राः ।  
ऐन्द्राग्नेष्टयस्तु फलभेदेन षडाम्नाताः । तत्र प्रथममन्त्रयुग्मविषये, तिस्र आद्या इष्टयो विकल्प्यन्ते ।  
तासु तिसृषु प्रथमामिष्टिं विधातुं प्रस्तौति —  
“प्रजापतिः प्रजा असृजत ताः सृष्टा इन्द्राग्नी अपागूहताँ सोऽचायत्प्रजापतिरिन्द्राग्नी वै मे प्रजा अपाघुक्षतामिति स एतमैन्द्राग्नमेकादशकपालमपश्यत्तं निरवपत्तावस्मै प्रजाः प्रासाधयताम्” इति । अपागूहतामाच्छादितवन्तौ । अचायदचिन्तयत् । प्रासाधयतां प्रकटीकृतवन्तौ ।  
प्रस्तुतामिष्टिं विधत्ते — “इन्द्राग्नी वा एतस्य प्रजामपगूहतो योऽलं प्रजायै सन्प्रजां न विन्दत ऐन्द्राग्नमेकादशकपालं निर्वपेत्प्रजाकाम इन्द्राग्नी एव स्वेन भागधेयेनोपधावति तावेवास्मै प्रजां प्रसाधयतो विन्दते प्रजाम्” इति ।  
यः पुरुषो यौवनादिना प्रजोत्पादनसमर्थोऽपि प्रजां न लभते तस्येन्द्राग्नी प्रतिबन्धकौ । तयोरुक्तः पुरोडाशो भागस्तेन तौ सेवते ।  
द्वितीयामिष्टिं विधत्ते – “ऐन्द्राग्नमेकादशकपालं निर्वपेत्स्पर्धमानः क्षेत्रे वा सजातेषु वेन्द्राग्नी एव स्वेन भागधेयेनोपधावति ताभ्यामेवेन्द्रियं वीर्यं भ्रातृव्यस्य वृङ्क्ते वि पाप्मना भ्रातृव्येण जयते” इति । सजाताः समानजन्मानो बन्धुभृत्यादयः । अचेतनं क्षेत्रविषयं चेतनं भृत्यविषयं च वैरिणो यत्सामर्थ्यं तदुभयमिन्द्राग्नी बलाद्विनाशयतः । स्वयं तु पापिष्ठेनैव वैरिणा विरुध्यमानो जयं प्राप्नोति ।  
तृतीयामिष्टिं विधत्ते – “अप वा एतस्मादिन्द्रियं वीर्यं क्रामति यः संग्राममुपप्रयात्यैन्द्राग्नमेकादशकपालं निर्वपेत्संग्राममुपप्रयास्यन्निन्द्राग्नी एव स्वेन भागधेयेनोपधावति तावेवास्मिन्निन्द्रियं वीर्यं धत्तः सहेन्द्रियेण वीर्येणोपप्रयाति जयति तँ संग्रामम्” इति । युद्धार्थं परसैन्यसमीपं प्रयास्यतो भयावेशाद्धस्तपादादीन्द्रियगता शक्तिरपक्रामति । इन्द्राग्नी तस्य धैर्यमुत्पाद्येन्द्रियशक्तिं समाधत्तः ।  
एतासु तिसृष्विष्टिषु पुरोनुवाक्यामाह — उभेति । अथ याज्यामाह — अश्रवमिति ।   
उत्तरासु तिसृष्विष्टिषु प्रथमां विधत्ते — “वि वा एष इन्द्रियेण वीर्येणर्ध्यते यः संग्रामं जयत्यैन्द्राग्नमेकादशकपालं निर्वपेत्संग्रामं जित्वेन्द्राग्नी एव स्वेन भागधेयेनोपधावति तावेवास्मिन्निन्द्रियं वीर्यं धत्तो नेन्द्रियेण वीर्येण व्यृध्यते” इति । युद्धश्रमेणेन्द्रियगतस्य वीर्यस्य व्यृद्धिः ।  
द्वितीयामिष्टिं विधत्ते — “अप वा एतस्मादिन्द्रियं वीर्यं क्रामति य एति जनतामैन्द्राग्नमेकादशकपालं निर्वपेज्जनतामेष्यन्निन्द्राग्नी एव स्वेन भागधेयेनोपधावति तावेवास्मिन्निन्द्रियं वीर्यं धत्तः सहेन्द्रियेण वीर्येण जनतामेति” इति ।  
विजिगीषुकथासु स्वविद्याप्रकटनाय वा सभां जिगमिषोर्धैर्यभ्रंशरूपं वीर्यापक्रमणं भवति । तृतीया त्वैन्द्राग्नेष्टिः पौष्णचरुक्षैत्रपत्यचरुभ्यामुपरिष्टाद्विधास्यते ।  
तासु तिसृष्विष्टिषु पुरोनुवाक्यामाह — इन्द्राग्नी इति । याज्यामाह — शुचिमिति ।   
यथोक्तकर्मप्रयोगान्तःपातिनमपरं यागं विधत्ते — “पौष्णं चरुमनु निर्वपेत्पूषा वा इन्द्रियस्य वीर्यस्यानुप्रदाता पूषणमेव स्वेन भागधयेनोपधावति स एवास्मा इन्द्रियं वीर्यमनुप्रयच्छति” इति । वीर्यं प्रददानाविन्द्राग्नी अनु पूषा प्रयच्छति ।  
तत्र पुरोनुवाक्यामाह — वयमिति । याज्यामाह — पथस्पथ इति ।   
इष्ट्यन्तरं विधत्ते — “क्षैत्रपत्यं चरुं निर्वपेज्जनतामागत्येयं वै क्षेत्रस्य पतिरस्यामेव प्रतितिष्ठति” इति । क्षेत्राणां भूभागत्वाद्भूमेः क्षेत्रपतित्वम् । अर्थवादगतप्रतिष्ठाकामोऽत्राधिकारी । तत्र पुरोनुवाक्यामाह — क्षेत्रस्येति । याज्यामाह — क्षेत्रस्य पत इति ।   
अवशिष्टामैन्द्राग्नेष्टिं विधत्ते — “ऐन्द्राग्नमेकादशकपालमुपरिष्टान्निर्वपेदस्यामेव प्रतिष्ठायेन्द्रियं वीर्यमुपरिष्टादात्मन्धत्ते” इति ।  
क्षैत्रपत्यचरोरूर्ध्वमियमिष्टिः । अत्रापि वीर्यकामोऽधिकारी । जनतामागत्येति क्षैत्रपत्यस्य काल उपरिष्टादित्यस्य कालः । अत्र याज्यानुवाक्ये पूर्वमेवोक्ते ॥  
  
अत्र विनियोगसंग्रहः -   
“हिरण्याऽपः प्रजा सेति चतस्रः शतकृष्णले । उदु चित्रं चरौ सौर्ये स प्रेत्याग्नेययागके ॥”  
हिर सावित्रके तद्वद्वडित्था भूमिगे चरौ । सोमेन्द्र ऋद्चत्वारः शिपिविष्टे वषट्त्रयम् ॥   
अग्ने तिस्रो दातयुक्ते मा न आ तू पदातृके । घृतं दध्यादिगणके वायो वायव्यके क्वचित् ।   
क्वाप्यैन्द्रे रेवतीर्लिङ्गादिति त्रिंशदुदीरिताः ॥ इति ।  
"अथ मीमांसा ।   
अष्टमाध्यायस्य प्रथमपादे चिन्तितम् - “कृष्णलेषु घृतस्योत ब्रीहेस्तेजोयुतेर्भवेत्। घृतस्य मैत्रं वैशद्याच्चरुशब्दयुतेस्तथा”।। “प्राजापत्यं घृते चरुं निर्वपेच्छतकृष्णलम्” इत्यत्र कृष्णलेषूपांशुयाजद्रव्यस्य घृतस्य धर्माः कर्तव्याः, कृष्णलाख्यसुवर्णस्य घृतस्य च तेजस्वित्वसाम्यादिति चेन्न। सुवर्णशकलव्रीह्योर्वैशद्यसाम्यात्। नहि घृतस्य प्रबलकाठिन्याविरलत्वादिरूपं वैशद्यमस्ति। चरुशब्दस्त्वौषधद्रव्यविषयः कृष्णलेषु प्रयुज्यमान औषधधर्मान्प्रापयति। तस्मादव्रीहिधर्माः कर्तव्याः। दशमाध्यायस्य प्रथमपादे चिन्तितम् “अवघातः कृष्णलानागस्ति नो बाऽस्ति पाकवत्। प्रत्यक्षोक्त्या चरेत्पाकमवघाते तु नास्ति सा।।” विकृतिरूपाणां काम्येष्टीनां काण्ड उदाह्रियते--“प्राजापत्यं घृते चरुं निर्वपेच्छतकृष्णलमायुष्कामः” इति। कृष्णलशब्दः सुवर्णशकलवाची। प्रकृतौव्रीहीनवहन्तीतिपुरोडाशहेतूनां व्रीहीणमवघातो विहितः। सोऽत्र चरुहेतूनां कृष्णलानां चोदकवशादस्ति नो वेति संदेहः। अस्तीति पूर्वपक्षप्रतिज्ञा। वितुषीकरणं प्राकृत उपकारः। लुप्तेऽप्युपकारे तत्सत्तायां पाकवदिति निदर्शनम्। लुप्तेऽपि विक्लोदनोपकारे पाकः प्रतिवादिनोऽभिमतः, तद्वदबघातोऽप्यस्तु। घृते श्रपयतीति प्रत्यक्षोक्त्या पाकोऽभ्युपगतः। अवघाते तु सोक्तिर्नास्तीति वैवम्यादवघातो नास्ति। तत्रैव द्वितीयपादे चिन्तितम् “नास्त्यस्ति वा कृष्णलेषु पाकः श्रौतोऽप्यसंभवी।"  
"अदृष्टार्थतया स स्यादौष्ण्ये तु सुतरां भवेत्।।” घृते क्षपयतीतिप्रत्यश्रश्रुतिविहितोऽपि पाको, विक्लेदनायोग्येषु न कर्तव्य इति पूर्वपक्षः। दृष्टार्थस्य विक्लेदनस्यासंभवेऽप्यदृष्टार्थ पाकः कर्तव्यः। अन्यथा विधिवैयर्थ्यापत्तेः। यदा तु पाकशब्द औष्ण्यवाची तदा न कोऽपि विवादः। “उपस्तराभिघारौ स्ततेषु नो वा द्वयं भवेत्। अदृष्टार्थमसंसक्तिदष्टार्थं नेति लुप्यते।।” तेषु कृष्णलेषूपस्तरणमभिधारणं चेत्येतदुभयं पाकवदष्टार्थं कर्तव्यमिति पूर्वः पक्षः। न तावत्पाकवदत्र प्रत्यक्षविधिरस्ति। चादकस्तु दृष्टं द्वारमपेक्षते। प्रकृतावुपस्तरणाभिधारणयोर्दृष्टार्थत्वात्। सूक्ष्माणां पुरोडाशावयवानां स्रुचि संसक्तिं निवारयितुं तदुभयं क्रियते। कृष्णलानां तु संसक्तिप्रसङ्ग एव नास्ति। अतस्तन्निवारणलक्षणं द्वारं नास्तीत्युपस्तरजाभिघारण द्वयं लुप्यते। तत्रैवान्य च्चिन्तितम् “भक्षो नास्त्यस्ति वा तेषु नास्ति प्रीतेरभावतः। चुश्चुषाकारनिर्धानवचनात्स्यात्प्रदानवत्”।। यथा पुरोडाशे प्राशित्रादिभागो भक्ष्यते तथा तेषु कृष्णलेषु भक्षो नास्ति, प्रीतिरूपस्य दृष्टद्वारस्याभावादिति पूर्वः पक्षः। चुश्चुषाकारं भक्षयन्ति निर्धयन्तो भक्षयन्तीति प्रत्यक्षं वचनमाम्नायते। इक्षुदण्डभक्षणे तद्रसवीकारे च यः शब्दविशेषस्तस्यानुकरणं चश्चुषेति। घृते निरुप्तेषु कृष्णलेषु यल्लिप्तमाज्यं तदन्तर्नेतुमिव बालाश्चुश्चुषां कृत्वा तदाज्यं निःशेषेण पिबन्तो भक्षयेयुरित्यर्थः। अनदनीयद्रव्याणामपि कृष्णलानां यथा वचनात्प्रदानं तद्वदभक्ष्याणामपि भक्षणं भवेत्। तत्रैवान्यच्चिन्तितम् “सकृत्सहत्वयोरेकमेकधेत्यन्त्यमेव वा।"  
एकं नियामकाभावादबाधाधदन्त्यमेव हि” इति।  
"तत्रैव कृष्णलभक्षणे श्रूयते “एकधा ब्रह्मण उपहरति” इति। तत्रैकधेत्ययं धाप्रत्ययः प्रकारवाची सन्नेकवारमित्यमुमर्थं वा बहूनां सहभावं वा ब्रूते। उपहारो भक्षणाय समर्पणम्। एकधेत्यनेन शब्देन सकृत्त्वसहत्वयोरन्यतरद्विवक्षितमुत सहत्वमेवेति संशयः। नियामकाभावादुभयोर्मध्ये यत्किंचितदन्यतरदिति पूर्वः पक्षः। अबाधोऽत्र नियामकः। प्रकृताविडाप्राशित्रचतुर्धाकरणशंयुवाककालेषु चतुर्धाभक्षणसिद्धये चत्वार उपहारा उपदिष्टाः। अत्रापि ते चोदकप्राप्ताः। तत्र सकृत्त्वपक्ष उपरितनास्त्रय उपहारास्तत्तत्कालविशेषाश्च बाध्येरन्। सहत्वपक्षे कालविशेषा एव बाध्यन्ते, न तु त्रय उपहाराः। तस्मादन्त्यपक्षरूपं सहत्वमेवैकधेत्यस्य शब्दस्यार्थः। तत्रैवान्यच्चिन्तितम् “सर्वं ब्रह्मण इत्यत्र ब्रह्मभागस्य सर्वता। अन्यभागस्यापि वाऽऽद्यो भागान्तरमबाधितुम्।। सर्वत्वमन्यभायीयं ब्राह्मणोऽत्र विधीयते। स्वभागीयं चोदकाप्तं बाध्यतामन्यभक्षणम्”। कृष्णलभक्षण एवेदपरम श्रूयते—“सर्वं ब्रह्मणे परिहरति” इति। परिहारः समर्पणम्। ब्रह्मसहितानामृत्विजामेकैकस्य चतुर्षु कालेषु चत्वारो भक्षणभागाश्चोदकप्राप्ताः। तत्र सर्वता किं ब्रह्मसंबन्धितचतुर्भागविषया, उतेतरसंबन्धिभागः चतुष्टयविषयाऽपीति संदेहः। अध्वर्युप्रभृतीनामृत्विजां ये ये चत्वारो भागास्तेषां बडूनामबाधनायाऽऽद्यः पक्षोऽभ्युपगन्तव्यः। तत्रैषा वचनव्यक्तिः—ब्रह्मसंबन्धमनूद्य सर्वत्वपरिहारयोरेकमनुवादेऽन्तर्भाव्येतरद्विधेयं “यद्ब्रह्मणे सर्वं तत्परिहति यद्ब्रह्मणे परिहरति तत्सर्वम् ” इति। उभयथाऽपि विधेर्ब्रह्मभागमात्रे पर्यवसानञ्चोदकप्राप्ता अन्यभागा अबाधिता भविष्यन्तीति पूर्वः पक्षः। सर्वत्वपरिहारावनूद्य ब्रह्मसंबन्धो विधियते। यत्परिहर्तव्यं सर्वं तद्ब्रह्मण इति वचनव्यक्तिः। तत्र ब्रह्मभागाणामितरभागाणां च यत्सर्वत्वं तस्य ब्रह्मसंबन्धे सति ब्रह्मभागाणां ब्रह्मसंबन्धस्य चोदकादेव प्राप्तत्वात्तत्रानर्थको विधिरन्यभागानां ब्रह्मसंबन्धविधाने पर्यवस्यति। तस्मादन्येषां भक्षणं बाध्यते। तत्रैवान्यच्चिन्तितम् “युगपत्स्वस्वकाले वा तत्सर्वं भक्षयेदयम्। अविलम्बादादिमोऽन्त्यस्तं तं कालमबाधितुम्।।” अतीतेननाधिकरणद्वयेन युगपत्सर्वं ब्रह्मणे समर्पयेदित्युक्तं, तत्र भक्षयितुं युगपत्समर्पितस्य सर्वस्य मध्ये कियदपि भक्षयित्वाऽवशेषितस्य विलम्बे कारणाभावाद्युगपदित्याद्यः पक्षः प्राप्नोति। चोदकप्राप्तस्य तत्तत्कालस्याबाधो विलम्बे हेतुः। तस्मात्स्वस्वकाल इत्यन्त्यः पक्षोऽभ्युपगन्तव्यः। “फलं च नियमः कर्ता संघः सौर्ये न वाऽग्रिमः। प्रयाजवन्न विध्यादिविध्यन्तत्वविभेदतः।।” इष्टो फलादयश्चत्वारः सन्ति। फलं स्वर्गः। नियमो यावज्जीवकत्वम्। कर्ता स्वर्गकामः। संघ आग्नेयादीनां षण्णां साहित्यम्। स एते चत्वारः सौर्ये प्रयजादिवदतिदेष्टव्या इति चेन्न। वैषभ्यात्। प्रयाजादिराकाङ्क्षितविध्यन्तत्वादतिदिश्यते। विध्यादिस्तु नाऽऽकाङ्क्षितः। सौर्यं चरुं निर्वपेदिति मुख्यविधिः प्रत्यक्षश्रवणात्। अन्यथा विध्यन्तेऽपि कस्याऽऽकाङ्क्षा वर्ण्येत। तस्मात्प्रधानकर्मणोऽनाकाङ्क्षितस्य विकृताप्रवृत्तेस्तत्संबद्धाः फलादयोऽप्यनाकाङ्क्षित्वान्नातिदिश्यते। तत्रैवान्यच्चितन्तितम्---"  
"“गोदोहनाद्यस्ति नो वा भवेत्प्रणयनाश्रयात् । अनङ्गत्वादपेक्षाया अभावान्नातिदिश्यते।।” ‘चमसेनापः प्रणयेद्गोदोहनेन पशुकामस्य’ इति दर्शपूर्णमासयोः श्रुतं गोदोहनं सौर्येऽप्यतिदेष्टव्यम्। कुतः । तदाश्रयस्य प्रणयनस्य सद्भावादिति चेन्मैवम्। ऋत्वङ्गतया चमस एव प्रणयनसाधनमपेक्षितं, न त्वङ्गं पुरुषार्थं गोदोहनम्। अतः फलनियमादिवन्नातिदेशः। तत्रैवान्याच्चिन्तितम् स्पर्शद्वयं व्यवस्थाप्यं विकल्प्यं वा व्यवस्थितिः।"  
प्रकृताविव नो तत्र तस्याः शाब्दत्ववर्जनात्।। दर्शपूर्णमासयोर्हविषा स्पर्शनद्वयं व्यवस्थितमन्त्रद्वयसाध्यमाम्नासम्—“चतुर्होत्रा पौर्णमास्यामभिमृशेत्पञ्चहोत्राऽवास्यायाम्” इति। पृथिवी होतेत्यादि मन्त्रश्चतुर्होता। अग्निर्होतेत्यादिमन्त्रः पञ्चहोता। तदुभयं सौर्यादौ चोदकप्राप्तं सत्कालभेदेनानुष्ठानद्वये व्यवस्थापनीयम्। कुतः। प्रकृतौ र्णमास्यमावास्ययोः कालयोर्भदेन व्यवस्थितत्वादिति चेन्न। प्रकृतौ व्यवस्थाया आर्थिकत्वात्। शाब्द स्यैवाङ्गत्वेनातिदेशार्हत्वात्। तस्मादुभयं विकृताविच्छया विकल्प्यते। तत्रैवान्याच्चिन्तितम् षट्सु कस्याप्युताऽऽग्नेयस्यैव सौर्येऽग्रिमो यतः।  
"अविशेषो न दैवेक्यादौषधद्रव्यकत्वतः।। दर्शपूर्णमासगतेषु षट्सु यागेषु यस्य कस्यापि विध्यन्तः सौर्य कर्तव्यः, अस्यैवेति विशेषनियामकस्याभावादिति चेन्न। देवतैकस्य नियामकत्वात्। सौर्यशब्दगततद्धितप्रत्ययविग्रहस्य सूर्याविति द्विवचनेनापि कर्तुं शक्यत्वाद्देवतैक्यमनिश्चितमिति चेन्न। धिशेषार्थवादोक्तावमुमेवाऽऽदित्यमित्येकवचनेन तद्व्यपदेथात्। आग्नेयार्थवादेऽपि सोग्नऽयेऽध्रियतेत्येकवचनं व्यपदिष्टम्। अत आग्नेयस्यैव विध्यन्तो न त्वग्नीषोमीयैन्द्राग्नयोः। यद्यप्यैन्द्रयोर्दधिपयसोः प्राजापत्य उपांशुयाजेऽपि देवतैक्यमस्ति, तथाऽप्यौषधद्रव्यकरत्वमाग्नेये विशेष्यते। तस्मात्तस्यैव विध्यन्तः। नवमाध्यायस्य द्वितीयपादे चिन्तितम्---"  
"“सौर्यादौ पार्वणौ होमौ स्तो न वा कालदेवकौ। स्तः संघदेवकौ संघविकारत्वान्न तत्र तौ।।” दर्शपूर्णमासयोः श्रूयते-- “स्रुवेण पार्वणो जुहोति” इति। तत्र पर्वशब्दः कालविशेषवाची। ततः कालदेवकौ तो होमाधारादुपकारकतया प्रयाजादिवत्सौर्यादिविकृतिष्वतिदिश्येते इति चेन्मैवम्। पर्वशब्दस्याऽऽग्नेयादित्रिकसंघपरत्वात्। दानार्थवाचिनः पृणातेर्धातोर्निष्पन्नोऽयं पर्वशब्दः। स प्रीया (पूर्य) ते दीयतेऽस्मिन्नित्यधिकरणव्युत्पत्त्या कालमाचष्टे। भावव्युत्पत्त्या दु क्रियापरः सन्प्रकरणवाशदाग्नेयादिकर्मत्रयसंघमाह। तथा च मन्त्रवर्णोऽप्यनुगृहीतो भवति। “ऋषभं वाजिनं वयं पूर्णमासं यजामहे” इत्येको मन्त्रः। “अमावास्या सुभगा सुशेव धेनुरिव भूम आप्यायमाना” इत्यपरो मन्त्रः। तत्राग्नीषोमवत्कर्मत्रयसंघाय व्यासक्तदेवतात्व। न च संघस्य विकृतिः सौर्यादिः, किंत्वाग्नेयस्यैव। ततः संघार्थ योर्होमयोर्नास्ति सौर्यादौ प्राप्तिः। दशमाध्यायस्य प्रथमपादे चिन्तितम् सौर्ये चरौ चरुः स्थाली किं वाऽन्नं लौकिकोक्तितः। स्थाल्यस्यां श्रपणं योग्यं कपालविकृतित्वतः।। विद्वच्छरुतिप्रसिद्धयाऽन्नं देवतातद्धितोक्तितः।"  
"योग्यत्वेन प्रदेयं तत्पुरोडाशहतिर्यथा।। सौर्यं चरुं निर्वपेदित्यादिवाक्ये चरुशब्दः किं स्थालीं वक्ति, आहोस्विदोदनमिति संदेहः। तत्र लौकिका आ हिमवत आ च कुमारीभ्यः सर्वेऽपि सर्वदेशीयस्वस्वभाषाप्रसिद्ध्या यत्किंचिद्गकारवकाराद्यक्षरमुपरि प्रक्षिप्य चरुशब्दमल्पे पात्रे पाकाधिकरणे ताम्रादिमये प्रयुञ्जन्ते। निघण्टुकाराश्चोखा स्थाली चरुरित्येताञ्शब्दान्पर्यायत्वेनोपदिशन्ति। तस्माच्चरुशब्दः स्थालीं वक्ति। यदि तस्या अदनीयत्वाभावेन पुरोडाशवत्प्रदानयोग्यता न स्यात्तर्हि मा भूत्पुरोडाशविकृतित्वं, पुरोडाशाधिष्ठानकपालविकृतित्वं तु भविष्यति। श्रपणयोग्यताया सद्भावात्। यथा कपालेषु हविः श्रप्यते तथा स्थाल्यामपि श्रपयितुं शक्यते। तस्माच्चरुः स्थालीति प्राप्ते ब्रूमः----- अन्नमेव चरुशब्देनोच्यते। कुतः। श्रुतिप्रसिद्धेः। आदित्यः प्रायणीयश्चरुरिति विधाय तद्वाक्यशेषे ह्यदितिमोदनेनेत्योदनशब्देन चरुरबूद्यते। यदि भोज्यान्ने चरुशब्दः क्वापि न प्रयुज्यते तर्ह्योदनाविशेषवाची चरुशब्दोऽस्तु। तत्र विद्वत्प्रसिद्धेः। विद्वांसो याज्ञिकाः शब्दैकगम्यधर्माधर्मव्यहारिणः शब्द्रार्थाविप्लबे तात्पर्यवन्तोऽनवस्रावितान्त रूष्मपक्वे जीवतण्डुले विशदसिक्थ ओदने चरुशब्दः प्रयुञ्जते। सत्योदनवाचित्वे सौर्यमिति तद्धितोऽप्युपपद्यते। यथाऽऽग्नेयमितिदेवता * तद्धितसंयुक्तपुरोडाशः प्रदेयद्रव्यं तथा चरुरपि। अन्ये च निघण्टुकारा हब्यपाके चरुः पुमानिति पठति। तस्याच्चरुशब्दोऽन्नवाची। तत्रैवान्याच्चिन्तितम्---"  
“चरुः कपाले पक्तव्य क्वापि वा उचितेऽथवा। कपाले चोदकप्राप्तेरनपूपत्वतः क्वचित्। स्थाल्यां चरुत्वयोग्यत्वात्कटाहे योग्यता नहि। चिन्ताद्वयफलं त्वत्र पेषणादिनिवर्तनम्।।” विषयसंशयनिर्देशकं पूर्वार्धं स्पष्टार्थम्। यथा प्रकृतौ पुरोडाशस्य कपाले पाकस्तथा विकृतौ चरोरित्याद्यः पूर्वपक्षः। पुरोडाशस्यापूपत्वात्कपालगतोष्मणा  
"* अत्र “तद्धित” इति पदं विरुद्धम्। पाकः संभवति, चरुस्त्वोदनत्वादुदकगतोष्मणा पक्तव्यः। अतोऽप्राकृतकार्यत्वाच्चोदकप्राप्तिर्नास्तीति यद्युच्येत तर्हि, अनपूपस्य चरोरुदकधारणयोग्ये कटाहघटादौ यत्र क्वापि पाक इति द्वितीयः पूर्वपक्षः। निरुप्तानां मुष्टिचतुष्टयपरिमितानां तण्डुलानामल्पेनैव पात्रेण पक्तुं योग्यत्वाच्चरोः स्थाल्यामेव पाक इति राद्धान्तः। पूर्वत्र चरुरोदन इति चिन्तितम्। न ह्योदने पेषणादिरस्ति। अतः पेषणादिनि वृत्तिः पूर्वचिन्तायाः साक्षात्फलम्। तद्द्वारेण चरुनिष्पादकस्थालीचिन्ताया अपि फलमित्युपचर्यते। पेषणादीन्यनुक्रामति—"  
"“पेषणं यवनं वापस्तापश्चोपहितिः प्रथा। मार्जनाध्यूहनज्वालास्तथा व्युद्धृत्य सादनम्।।” पेषणं चूर्णनं, यवनं पिष्टस्योदकमिश्रणं, वाप उपकत्मिश्रणाय पिष्टस्य पात्रे प्रक्षेपः, तापः कपालानामङ्गारैः प्रतापनम् उपहितिरङ्गारेषु कपालस्थापनम्, प्रथा कपालेष्ववस्थापितस्य पुरोडाशस्य हस्तसंघट्टनेन सर्वेषु कपालेषु प्रसारणं, मार्जन श्लक्ष्णीकरणम्। अध्यूहनं भस्मनाऽङ्गारैश्चोपर्याच्छादनं, ज्वाला दर्भपुञ्जीलैः प्रज्वालनम्, व्युद्धृत्य सादनं कपालेभ्यः पृथक्कृतस्य पुरोडाशस्यान्तर्वेद्यवस्थापनम्। ननु पेषणादिनिवृत्तेः पूर्वाधिकरणद्वयफलत्वे किमिति सूत्रकारः प्रत्येकं सूत्रैर्विचारितवानित्याशङ्कय मन्दमतिव्युदासयित्याह “एतानि मन्दप्रज्ञस्य कर्तव्यानीति विभ्रमः। अपूपस्यैव योग्यानीत्येतत्सूत्रैर्निरूपितम्।।” तत्रैव चतुर्थपादे चिन्तितम् “सौर्यादिनिगमे कोऽपि शब्दः स्याद्वैध एव वा।"  
"चरौ सूर्गान्वयादाद्यः प्रयोगान्वयतोऽन्तिमः।।” सौर्यं चरुं निर्वपेदित्यादिविकृतिषु चोदकातिदिष्टा ये निगमास्तेष्वग्न्यादि शब्दस्थाने सूर्याद्यर्थप्रत्यायक शब्द ऊहितव्यः। स चार्थ आदित्यख्यादिना पर्यायेणापि प्रत्याययितुं शक्यते। वैधस्तु सूर्यशब्दश्च याग एवान्वितः, नत्वग्न्यादिशब्दवन्निगमेषु पठितः। तस्माद्य कोऽपीति प्राप्ते ब्रूमः—अत्र सौर्यं चरुं निर्वपेदिति प्रयोगवचनेन सूर्यान्वयो भवति, न तु सौर्यं चरुमिति चरुणा। कारकविभाक्तिर्हि द्वितीया। सा चाऽऽख्यातेन संबध्यते, न नाम्ना। सति च प्रयोगान्वये याज्यापुरोनुवाक्ययोर्निगमेषु वा यत्र यत्र प्रयोगोऽपेक्षितस्तत्र सर्वत्र सूर्यशब्द एव युक्तः। प्रकृतावपि निगमेषु नार्थमात्रविवक्षयाऽग्निशब्दः प्रयुज्यते, किं तर्हि वैधशब्दविवक्षयाऽपि। तथा सत्यतिदेशोऽपि वैधशब्दविषय एव भविष्यति। तस्मात्सूर्यशब्द एव प्रयोक्तव्यः। "  
"द्वादशाध्यायस्य द्वितीयपादे चिन्तितम् “आरम्भणीया सौर्यादौ नाते स्यान्न प्रयोगवत्। ऋत्वर्था न प्रयोगार्था ऋत्वारम्भे ततो भवेत्।।” दर्शपूर्णमासयोः प्रथप्रयोगस्यैवोपक्रम आरम्भणीया न प्रयोगान्तरस्येति नवमे निर्णीतम्। आदौ कृतस्य कर्तृसंस्कारस्य यावज्जीवपर्याप्तत्वाद्यथा न प्रयोगान्तर आरम्भणीयापेक्षा, तथा यावज्जीवप्रकृतिकालमध्ययातिनीनां सौर्यादिविकृतीनां नास्ति तदपेक्षेति प्राप्ते ब्रूमः- दर्शपूर्णमासावारप्स्यमान इत्युक्तत्वात्क्रत्वर्थे यमारम्भणीया, न तु प्रयोगार्था। क्रत्वन्तराणि हि सौर्यादीनि। ततः प्रयोगान्तरवैषम्यात्सौर्यादौ सा कर्तव्या। न च यावज्जीवकालः प्रकृत्यङ्गं, कर्तृधर्मत्वेन द्वितीये वर्णितत्वात्। अतो नोक्तरक्षोघ्नन्यायोऽत्र प्रसरति। तस्मान्नास्त्यत्र प्रसङ्गः। तृतीयाध्याये चतुर्थपादे चिन्तितम् “सोमवामिचरुर्लोके वेदे वेन्द्रियसंक्षयः। दृष्टदोषो लौकिकेऽतो वमने विहितश्चरुः।। अदोषो वमनायैव लोके पानं श्रुतौ पुनः। जरणाय ततो वान्तिदोषशान्त्यै भवेच्चरुः।।” इदमाम्नायते— “सोमेन्द्रं चरुं निर्वपेच्छ्यामकं सोमवामिनः” इति। तत्र लोकिके सोमवमने विहितोऽयं चरुः। कुतः। “वि वा एष इन्द्रियेण वीर्यण। (सोमपीथेन) र्ध्यते षः सोमं वमिति” इति दृष्टशेषमुपन्यस्य तच्छान्तये चरुविधानादिति चेन्मैवम्। लोके धातुसाम्यार्थिनो वमनायैव सोमस्य पाने सति वमनस्य दोषाहेतुत्वात्। वेदे तु “हिन्व मे गात्रा हरिवः” इत्यनेन मन्त्रेण जरयितुं सोमः पीयते। तत्र वमनप्रायश्चित्तार्थोऽयं चरुः। तत्रैवान्यच्चिन्तितम्--"  
"“ऋत्विजां वमनेऽप्येष कर्तुरेवोत वर्जनात्। विशेषस्याग्रिमो मैवं कर्तुरेव निरूपितः।।” ईशस्य सोमवमने चरुरिति विशेषस्यभावादृत्विजां यजमानस्य च वमने सर्वत्रासौ चरुरिति चेन्मैवम्। यो वमति स निर्वपतीति निर्वप्तुर्वमनं चरुनिमित्तं, निर्वप्ता च यजमानः। ऋत्विजो निर्वप्तृत्वेऽधिकारान्तरप्रसङ्गात्। यस्माद्यजमानस्यैव वमने चरुविधिः। अष्टमाध्यायस्य प्रथमपादे चिन्तितम् “क्षीरस्याऽऽज्यस्य वा नीरे मधुन्यप्यग्रिमो यतः। द्रवत्वं न घृतेऽप्यस्य सत्त्वाद्वर्णाच्च संभवात्।।” चित्रायागे श्रूयते—“दधि मधु घृतमापो धानास्तण्डुलास्तत्संसृष्टं प्रजापत्यम्” इति। तत्र मधुन्युदके च द्रवत्वसामान्येन सांनाय्यगतस्य पयसो धर्मा इति चेत्। न घृतेऽप्याग्निसंपर्केण द्रवत्वसद्भावादशुक्लवर्णत्वादाज्यधर्माणामुत्पवनादीनां संभवात्पयोधर्माणां दोहनादीनामसंभवाच्चोपांशुयाजगतस्याऽऽज्यस्य धर्माः कर्तव्याः।। इति श्रीमत्सायणाचार्यविरचिते माधवीये वेदार्थप्रकाशे कृष्ण यजुर्वेदीयतैत्तिरीयसंहिताभाष्ये द्वितीयकाण्डे द्वितीयप्रपाठके"  
प्रथमादिद्वादशान्ता अनुवाकाः।। १-१२।। वेदार्थस्य प्रकाशेन तपो हार्दं निवारयन्। पुमर्थोश्चतुरो देयाद्विद्यातीर्थमहेश्वरः।। इति श्रीमद्विद्यातीर्थमहेश्वरापरावतारस्य श्रीमद्राजाधिराजपरमेश्वरस्य  
श्रीवीरबुक्कमहाराजस्याज्ञापरिपालकेन माधवाचार्येण विरचिते वेदार्थप्रकाशे कृष्णयजुर्वेदीयतैत्तिरीयसंहिताभाष्ये  
द्वितीयकाण्डे द्वितीयः प्रपाठकः।। २ ।।

दर्शाद्यतिक्रमेऽष्टाकपालः पथिकृतेऽग्नये । अव्रत्याचरणेऽष्टाकपालं व्रातपतं चरेत् ॥६॥  
एतदीयाक्षरार्थस्तूभा वामित्यत्र वर्णितः ।   
1 इष्ट्यन्तरं विधत्ते —  
“अग्नये पथिकृते पुरोडाशमष्टाकपालं निर्वपेद्यो दर्शपूर्णमासयाजी सन्नमावास्यां वा पौर्णमासीं वाऽतिपादयेत्पथो वा एषोऽध्यपथेनैति यो दर्शपूर्णमासयाजी सन्नमावास्यां वा पौर्णमासीं वाऽतिपादयत्यग्निमेव पथिकृत स्वेन भागधेयेनोपधावति स एवैनमपथात्पन्थामपि नयत्यनड्वान्दक्षिणा वही ह्येष समृद्ध्यै” (सं. का.२ प्रं.२ अ.२) इति ।  
पर्वणिपर्वण्यप्रमादेन तदिष्टेरनुष्ठानं विद्यमानं पन्थाः । कस्मिंश्चित्पर्वणि प्रमादेनानुष्ठानाभावोऽपथः । अस्मिन्विषये प्रायश्चित्तरूपेयमिष्टिः । यस्मादेषोऽनड्वान्भारं वहति तस्मात्समृद्ध्यै भवति ।  
तत्र पुरोनुवाक्यामाह –  
अग्न इति । हेऽग्ने त्वं दर्शपूर्णसासेष्टिफलरूपाय धनायास्मानतिपाददोषरहितेन सुमार्गेण नय । हे देव त्वं विश्वान्मार्गान्वेत्सि । नरकहेतुत्वेन कुटिलमतिपादरूपं पापमस्मत्तो वियोजय । बहुतमां नमस्कारोक्तिं तव करवाम ।  
तत्र याज्यामाह —  
आ देवानामिति । यस्मात्पथो वयं पूर्वं भ्रष्टास्तमपि देवानां पन्थानमिदानीमागताः । किं कर्तुं, यत्कर्मानुष्ठातुं शक्नुमस्तदनुक्रमेण प्रवोढुम् । अविच्छेदेनानुष्ठानं प्रवाहः । यद्यप्यहं न जानामि तथाऽप्ययं पथिकृदग्निरपराधं समाधातुं वेत्ति । अतः सोऽस्मदर्थं यक्ष्यति । स एव देवानामाह्वाता । स एवातिपन्नान्यज्ञानृत्वादिकालांश्च कल्पयिष्यति ।  
2 इष्ट्यन्तरं विधत्ते —  
“अग्नये व्रतपतये पुरोडाशमष्टाकपालं निर्वपेद्य आहिताग्निः सन्नव्रत्यमिव चरेदग्निमेव व्रतपति स्वेन भागधेयेनोपधावति स एवैनं व्रतमालम्भयति व्रत्यो भवति” (सं. का.२ प्रं.२ अ.२) इति ।  
अव्रत्यं यागव्रतविरोध्यनृतवादादिकं सोऽग्निरेवैनमव्रत्यचारिणं व्रतं प्रापयति । तत उत्तरेषु यागव्रतेषु योग्यो भवति । अत्र मन्त्रकाण्डे पथिकृल्लिङ्गकं मन्त्रयुग्मं पूर्वमाम्नातमुदाहृतम् । व्रतलिङ्गमुपर्युदाहरिष्यते । मध्यवर्ति तु युग्मे विशेषलिङ्गाभावेऽप्युभयसाधारणलिङ्गदर्शनात्पूर्वत्र विकल्पितमित्याहुः केचित् । अपरे तूत्तरत्र विकल्पितमिति मन्यन्ते । आचार्यास्तु पूर्वत्रैव स्विष्टकृतः संयाज्ये इति मन्यन्ते ।  
तत्र पुरोनुवाक्यामाह —  
यदिति । यत्प्रायणीयं हविस्तदग्नये बृहद्भवतु । हे विभावसो फलप्रदानेन मां पूजय । यथा महिषी मया दत्तं कार्पासबीजं तिलपिष्टादिकं भक्षयित्वा बहुक्षीरादिना पूजयति तद्वत् । तथा सति त्वदनुग्रहाद्धनं लभ्यतेऽन्नानि चोत्कर्षेण संपद्यन्ते ।  
याज्यामाह —  
अग्न इति । हेऽग्ने मदीयापराधपरिहारायेदानीं प्रवृत्तत्वान्नूतनस्त्वमस्मान्फलपर्यन्तानां कर्मणां पारं नय । किं कृत्वा । स्वस्तिभिर्यथाशास्त्रानुष्ठानैरतिपादरूपाण्यव्रत्यरूपाणि वा दुर्गाणि पापानि विश्वान्यतिक्रमय्य । किंचास्माकं निवासाय नगरी विस्तृता भवतु । सस्यसंपत्त्यर्थमुर्वी बहुला भवतु । किंच त्वमस्मदीयाय पुत्राय दुहितृरूपापत्याय च सुखप्रदो भव ।  
अथ व्रातपत्ययागस्यासाधारणे युग्मे पुरोनुवाक्यामाह —  
त्वमिति । हेऽग्ने त्वमागत्य मनुष्येषु व्रतपालको देवोऽसि । आ समन्ताद्यज्ञेषु त्वं स्तुत्योऽसि ।  
याज्यामाह —  
यद्व इति । हे देवा विदुषां युष्माकं संबन्धीन्यस्मदनुष्ठेयव्रतान्यत्यन्तमविद्वांसो वयं प्रकर्षेण विनाशयाम इति यत्तत्सर्वं विद्वानग्निरापूरयतु । यै ऋतूपलक्षितकालविशेषैर्देवान्हविर्भोक्तुं कल्पयति तैः कालविशषैर्व्रतं पूरयतु ।  
पिशाचग्रहबाधे तु यजेद्राक्षोघ्नकं हविः ॥७॥  
अक्षरार्थस्त्वेतदीयः कृष्णुष्वेत्यत्र वर्णितः । शत्रुं योऽभिचरेदेष कुर्याद्रुद्रवते हविः ॥८॥  
कुर्यात्सुरभिमद्यागं नरगोमृतितद्भये । युयुत्सुरपमृत्युभ्यो भीतश्च गृहदाहवान् ॥९॥  
एते त्रयोऽष्टाकपालं कुर्युः क्षामवतेऽग्नये । अनुवाके द्वितीये तु स्थिताः पाथिकृतादयः ॥१०॥  
(अथ प्रथमकाण्डे द्वितीयप्रपाठके चतुर्दशोऽनुवाकः)  
त्रयोदशेऽनुवाके हविर्धानमण्डपनिर्माणमुक्तम् । यद्यपि नैतावता किंचित्प्रमेयं परिसमाप्तं तथाऽप्यध्यापकसंप्रदायपरम्परया प्रपाठक उत्तरानुवाके समाप्यत इत्यन्तिमानुवाकत्वाच्चतुर्दशे काम्याः सामिधेन्यः पुरोनुवाक्या याज्यश्चोच्यन्ते ।   
3 तत्रेष्टिकाण्डे व्रातपत्येष्टेरूर्ध्वं राक्षोघ्नेष्टिरेवमाम्नायते —  
‘अग्नये रक्षोघ्ने पुरोडाशमष्टाकपालं निर्वपेद्यँ रक्षाँसि सचेरन्नग्निमेव रक्षोहण स्वेन भागाधेयेनोप धावति स एवास्माद्रक्षाँस्यप हन्ति” [सं. का.२ प्र.२ अ.२] इति ।  
सचेरन्समवेयुर्बाधेरन्नित्यर्थः ।  
मध्यरात्रिकालं विधत्ते —  
‘निशितायां निर्वपेन्निशितायाँ हि रक्षाँसि प्रेरते संप्रेर्णान्येवैनानि हन्ति’ (सं. का.२ प्र.२ अ.२) इति ।  
प्रेरते प्रकर्षेण चरन्ति । अतस्तस्यां वेलायां निर्वापेण प्रचारवन्त्येवैनानि रक्षांसि हन्ति ।  
यागभूमेः परितो वेष्टनं विधत्ते —  
‘परिश्रिते याजयेद्रक्षसामानन्ववचाराय’ (सं. का.२ प्र.२ अ.२) इति ।  
अनुप्रवेशाभावायेत्यर्थः ।  
रक्षोहणं वाजिनं वि ज्योतिषेत्येतौ मन्त्रौ विधत्ते —  
‘रक्षोघ्नी याज्यानुवाक्ये भवतो रक्षसाँ स्तृत्यै’ (सं. का.२ प्र.२ अ.२) इति ।  
हिंसार्थमित्यर्थः ।  
अस्यामिष्टौ कृणुष्व पाज इत्यनुवाकः कृत्स्नो विनियुक्तः । तस्मिन्नृचोऽष्टादश । तासु पञ्चदश सामिधेन्यः । एका पुरोनुवाक्या, द्वे याज्ये विकल्पिते ।  
अथ षोडशी । सा तु पुरोनुवाक्या —  
रक्षोहणमिति । रक्षसां हन्तारमन्नवन्तमग्निमाभिमुख्येन दीपयामि । जगतां मित्रं प्रथिष्ठं विस्तीर्णतमं शर्म शरणमुपयामि भजामि । एतदादिभिः ऋतुभिः समिद्धः संज्वलितः शिशानस्तीक्ष्णः सोऽग्निर्दिवा रिषो हिंसकादस्मान्पातु । स एव नक्तमपि पातु ॥१६॥  
अथ सप्तदशी । सा तु याज्या —  
वि ज्योतिषेति । अयमग्निर्बृहता ज्योतिषा विभाति । विश्वानि महित्वा माहात्म्येनाऽऽविष्कुरुते । अदेवीरासुरीर्दुरेवा दुरत्यया मायाः प्रसहते विनाशयति । रक्षसे राक्षसान्विनिक्षे विनाशयितुं शृङ्गे द्वे ज्वाले शिशीते तीक्ष्णी करोति ॥१७॥  
अथाष्टादशी । सा तु विकल्पिता याज्या —  
उतेति । तिग्मं तीक्ष्णत्वमेवाऽऽयुधं येषां रश्मीनां ते तिग्मायुधास्ते तव स्वानासोऽनेन पुरोडाशेन ध्वनिं कुर्वन्तः । तादृशा अग्ने रश्मय उत दिवि षन्तु द्युलोकेऽपि प्रसरन्तु । किमर्थं, रक्षसे हन्तवा उ राक्षसान्हन्तुमेव । अस्याग्नेर्भामा भासो रश्मयो मदे चिदस्मद्धर्षायैव प्ररुजन्ति प्रतिपक्षिणो भञ्जन्ति । अदेवीरासुर्यः परिबाधः सर्वतः कृता बाधा न वरन्ते नैवास्मानावृण्वन्ति । अत्र षोडशी विकल्पिता सामिधेनी । उत्तरे याज्यानुवाक्ये इति केचित् । तथा वाऽस्तु ॥१७॥  
4 तत्र काम्येष्टिकाण्डे राक्षोघ्नेष्टेरूर्ध्वमिष्ट्यन्तरं विधत्ते – ‘अग्नये रुद्रवते पुरोडाशमष्टाकपालं निर्वपेदभिचरन्नेषा वा अस्य घोरा तनूर्यद्रुदस्तस्मा एवैनमा वृश्चति ताजगार्तिमार्च्छति’ (सं. का.२ प्र.२ अ.२) इति ।  
रुद्रवते घोरतनूयुक्ताय । अभिचरञ्शत्रुं मारयन् । तस्मै रुद्रवतेऽग्नये । एनं शत्रुमावृश्चति समन्ताच्छित्त्वा प्रयच्छति । ताजक् तदानीमेव ।  
तत्र पुरोनुवाक्या – त्वमग्न इति । हेऽग्ने त्वं रुद्रो घोरतनूयुक्तोऽसुरः शत्रूणां निरसिता । दिवो द्युलोकस्य मह उत्सवरूपो हविर्वहनेनोत्सवकारित्वात् । त्वं मारुतं शर्धो मरुतां संबन्धि बलं बलवत्त्वेन प्रसिद्धानां मरुद्गणानामपि त्वदनुग्रहेणैव बलं भवति । अतः पृक्ष ईशिषे मरुद्भिः संपृक्तस्तदीयं सैन्यं नियमय । किंच त्वं शंगयः सुखं प्राप्तो वायुवेगैररुणवर्णैरश्वैर्यासि । किंच पोषकस्त्वं नु त्मना स्वयमेव पासि । कान्, विधतो हविषा परिचर्यां विदधतो यजमानान् ।  
अथ याज्या – आ व इति । हे ऋत्विग्यजमाना वो युष्माकमवसे रक्षणायाग्निमाकृणुध्वं वशीकुरुत । कदा, तनयित्नोरचित्तात्, न विद्यते चित्तं यस्मिन्मरणे तदचित्तं शत्रुणा विस्तारिताद्भवदीयमरणात्पूर्वमेव । कीदृशमग्निम् । अध्वरस्य राजानं यज्ञस्वामिनं, रुद्रँ शत्रून्प्रति क्रूरं, होतारं फलदानाय भक्तानामाह्वातारं, रोदस्योः सत्ययजं द्युलोके भूलोके च सत्यमवश्यं कर्मफलं यजति ददातीति सत्ययजस्तं, हिरण्यरूपं तत्सदृशम् ।  
5 इष्ट्यन्तरं विधत्ते – ‘अग्नये सुरभिमते पुरोडाशमष्टाकपालं निर्वपेद्यस्य गावो वा पुरुषा वा प्रमीयेरन्यो वा बिभीयादेषा वा अस्य भेषज्या तनूर्यत्सुरभिमती तयैवास्मै भेषजं करोति सुरभिमते भवति पूतीगन्धस्यापहत्यै’ (सं. का.२ प्र.२ अ.२) इति । सुरभिमते भेषज्यतनूयुक्ताय । यस्य यजमानस्य गावो वा भृत्या वा दैविकरोगबाहुल्येन बहवो म्रियेरन्स्वयं वा कदाचिदपमृत्योर्भीतो भवेत्तादृशो निर्वपेत्पूतीगन्धस्य शवगन्धस्य निवृत्तये सुगन्धयुक्ताय कुर्यात् ।  
तत्र पुरोनुवाक्या – अग्निर्होतेति । अयमग्निर्मातुरुपस्थे वेदेः समीपवर्तिनि सुरभावु लोके सुरभिगन्धयुक्त एवाऽऽहवनीयस्थाने निषसादोपविष्टः । कीदृशोऽग्निः । होता देवानामाह्वाता । यजीयान्मानुषाद्धोतुरतिशयेन यष्टा । युवा नित्यं तरुणः । कविर्मेधावी । पुरुनिष्ठः पुरुषु गार्हपत्यादिस्थाने स्थितः । ऋतावा सत्यवान् । कृष्टीनां धर्ता मनुष्याणां पोषकः । अपि च मध्ये मनुष्याणामुदर इद्धो जाठराग्निरूपेण दीप्तः ।  
अथ याज्या – साध्वीमिति । अयमग्निरद्य नो देववीतिमस्माभिर्देवेभ्यो दत्तां भक्ष्यां पुरोडाशाहुतिं साध्वीमकः स्वादुमकरोत् । अतो यज्ञस्य जिह्वास्थानीयां गोप्यामग्निदेवतामविदाम वयं लब्धवन्तः । सुरभिः पुरोडाशाज्यादिसुगन्धोपेतः सोऽग्निरायुर्वसानोऽस्मदीयमायुराच्छादयन्गोपायन्नगादागच्छतु । अद्य नोऽस्मदीयां देवहूतिं भद्रामकः, देवार्थं होमं यथाशास्त्रं करोतु ।  
6 इष्ट्यन्तरं विधत्ते – ‘अग्नये क्षामवते पुरोडाशमष्टाकपालं निर्वपेत्संग्रामे संयत्ते भागधेयेनैवैनँ शमयित्वा परानभि निर्दिशति यमवरेषां विध्यन्ति जीवति स यं परेषां प्र स मीयते जयति तँ संग्रामम्’ (सं. का.२ प्र.२ अ.२) इति ।  
क्षामवते क्षुधायुक्ताय । युद्धे प्रत्यासन्ने सति जयार्थी निर्वपेत् । स्वदत्तेनाग्निभागेन स्वविषयमग्निं शान्तं कृत्वा पराञ्शत्रून्वह्नेराभिमुख्येन निर्दिशति हन्तुं प्रदर्शयति । तथा सत्यवरेषां स्वसैन्यगतानां मध्ये यं पुरुषं शत्रवो विध्यति स जीवति । परेषां शत्रुसैन्यगतानां मध्ये यं पुरुषमितरे विध्यन्ति स प्रम्रियते । ततो यजमानो जयति ।  
यथा जयार्थिन एषेष्टिस्तथा बहुबन्धुमरणनिवारणार्थिनोऽप्येतामिष्टिं विधत्ते – ‘अभि वा एष एतानुच्यति येषां पूर्वापरा अन्वञ्चः प्रमीयन्ते पुरुषाहुतिर्ह्यस्य प्रियतमाऽग्नये क्षामवते पुरोडाशमष्टाकपालं निर्वपेद्भागधेयेनैवैनँ शमयति नैषां पुराऽऽयुषोऽपरः प्र मीयते’ (सं. का.२ प्र.२ अ.२) इति । पूर्वापरा ज्येष्ठाः कनिष्ठाश्च । अन्वञ्चो विच्छेदवर्जिताः । येषां बन्धूनां मध्ये बहवो विच्छेदमन्तरेण म्रियन्त एतानभिलक्ष्यैष क्षामवानग्निरुच्यति समवैति । कुतः, पुरुषाहुतेरेतत्प्रियत्वात्पुरोडाशेनाग्निः शाम्यति । तत एषां बन्धूनां मध्ये ज्येष्ठे जीवति सत्यपरः कनिष्ठ आयुःसंपूर्तेः पूर्वमपमृत्युना न म्रियते ।  
गृहदाहादि निमित्तीकृत्यापि तामेवेष्टिं विधत्ते – ‘अभि वा एष एतस्य गृहानुच्यति यस्य गृहान्दहत्यग्नये क्षामवते पुरोडाशमष्टाकपालं निर्वपेद्भागधेयेनैवेनँ शमयति नास्यापरं गृहान्दहति’ (सं. का.२ प्र.२ अ.२) इति ।  
अपरं यथा भवति तथा न दहति । न पुनर्दहतीत्यर्थः ।  
अस्यां त्रिविधायां क्षामवतेष्टौ पुरोनुवाक्यामाह – अक्रन्ददिति ।   
अथ याज्या – त्वे वसूनीति ।

कामोपनतिमाकाङ्क्षन्कामुका (मदा) याग्नये चरेत् । स्पर्धमानो यविष्ठाय वह्नये हविराचरेत् ॥११॥  
तथाऽभिचर्यमाणोऽपि यविष्ठाय हविश्चरेत् । कृत्स्नायुःप्राप्तये कुर्याद्धविरायुष्मतेऽग्नये ॥१२॥  
भूतिकामो हविः कुर्याद्वह्नये जातवेदसे । कान्तिकामोऽष्टाकपालमाचरेद्रुक्मतेऽग्नये ॥१३॥  
आज्ञां कर्तुमभीच्छुः सन्कुर्यात्तेजस्वतेऽग्नये । वैरिणोऽभिभवं वाञ्छन्साहन्त्याय हविश्चरेत् ॥१४॥  
अनुवाके तृतीयेऽस्मिकामुकेष्ट्यादयः श्रुताः ॥   
1 इष्ट्यन्तरं विधत्ते – ‘अग्नये कामाय पुरोडाशमष्टाकपालं निर्वपेद्यं कामो वोपनमेदग्निमेव काम स्वेन भागधेयेनोप धावति स एवैनं कामेन समर्धयत्युपैनं कामो नमति’ (सं. का.२ प्र.२ अ.३) इति । कामाय कामप्रदाय, कामितार्थो यं यजमानं न प्राप्नुयात्स निर्वपेत् ।  
तत्र पुरोनुवाक्या – तुभ्यमिति । हेऽङ्गिरस्तमातिशयेनाङ्गसारोपेताग्ने सुक्षितयो वेदिरूपशोभनभूमियुक्ता विश्वाः सर्वास्ताः प्रजाः पृथक्कामयमाना विविधकामितार्थसिद्धिप्रदाय तुभ्यं येमिरे नियमं स्वीकृतवन्तः ।  
अथ याज्या – अश्यामेति । हेऽग्ने तवोती त्वदीयरक्षया तं काममभीष्टफलमश्याम व्याप्नुयाम । किंच, हे रयिवो हे धनवन्सुवीरं शोभनपुत्रपौत्राद्युपेतं रयिं धनमश्याम । किंच वाजयन्तोऽन्नमिच्छन्तो वयं वाजमन्नमभितोऽश्याम । किंच, हेऽजर तव प्रसादादजरमक्षयं द्युम्नं यशोऽश्याम ।  
2 इष्ट्यन्तरं विधत्ते – ‘अग्नये यविष्ठाय पुरोडाशमष्टाकपालं निर्वपेत्स्पर्धमानः क्षेत्रे वा सजातेषु वाऽग्निमेव यविष्ठ स्वेन भागधेयेनोप धावति तेनैवेन्द्रियं वीर्यं भ्रातृव्यस्य युवते वि पाप्मना भ्रातृव्येण जयते’ (सं. का.२ प्र.२ अ.३) इति । यविष्ठायातिशेन वियोगकारिणे, युवते वियोजयति । यजमानः पापिना वैरिणा वियुक्तो जयति ।  
3 एतामेवेष्टिं परप्रयुक्ताभिचारनिवारणाय विधत्ते – ‘अग्नये यविष्ठाय पुरोडाशमष्टाकपालं निर्वपेदभिचर्यमाणोऽग्निमेव यविष्ठ स्वेन भागधेयेनोप धावति स एवास्माद्रक्षाँसि यवयति नैनमभिचरन्त्स्तृणुते’ (सं. का.२ प्र.२ अ.३) इति । यवयति वियोजयति । अभिचरन्वैर्येनमिष्टिकारिणं न स्तृणुते हन्तुं न शक्नोति ।  
एतस्यां द्विविधायामिष्टौ पुरोनुवाक्यामाह – श्रेष्ठमिति । हेऽग्ने रयिमाभर धनमाहर । यविष्ठातिशयेन वियोगकारिन् । भारत ऋत्विग्भिर्भरणीय । वसो, आहुतिनिवासभूत । कीदृशं रयिं, श्रेष्ठं प्रशस्ततमं द्युमन्तं दीप्तिमन्तं पुरुस्पृहं पुरुभिर्बहुभिः स्पृहणीयं मणिमुक्तादिरूपम् ।  
अथ याज्या – स श्वितान इति । योऽग्निः पावकः शोधयिता पुरुतम आहवनीयगार्हपत्यादिनामभिर्यविष्ठादिविशेषणैश्चात्यन्तं बहुविधः पुरूणि बहूनि पृथूनि विस्तृतानि पुरोडाशादिहवींषि भर्वन्भक्षयन्ननुयाति यजमानगृहमनुदिनं गच्छति सोऽग्निर्वक्ष्यमाणगुणोपेतः । श्वितानो दीप्यमानः । तन्यतुः फलानां विस्तारयिता । रोचनस्था दीप्तिमत्सु देवयजनेष्ववस्थितः । अजरेभिर्जरारहितैर्नानदद्भिः स्तुतिं कुर्वाणैर्देवैः संयुतः । यविष्ठोऽतिशयेन वैरिवियोगकर्ता ।  
4 इष्ट्यन्तरं विधत्ते – ‘अग्नय आयुष्मते पुरोडाशमष्टाकपालं निर्वेपेद्यः कामयेत सर्वमायुरियामित्यग्निमेवाऽऽयुष्मन्त स्वेन भागधेयेनोप धावति स एवास्मिन्नायुर्दधाति सर्वमायुरेति’ (सं. का.२ प्र.२ अ.३) इति । आयुष्मत आयुष्प्रदाय ।  
तत्र पुरोनुवाक्या – आयुष्ट इति । हे यजमान ते तुभ्यं वरेण्यः श्रेष्ठोऽयमग्निर्विश्वत आयुर्दधत्संपूर्णमायुर्दधातु । अपमृत्युना गृहीतोऽपि ते प्राणः पुनरस्यानुग्रहेणाऽऽयाति त्वद्देहे, समागच्छतु । ते तव यक्ष्मं व्याधिं परासुवामि विनाशयामि ।  
अथ याज्या – आयुर्दा इति । हेऽग्ने त्वमायुर्दा एधि यजमानस्याऽऽयुष्प्रदो भव । कीदृशस्त्वम् । हविषो जुषाणः पुरोडाशं सेवमानः । घृतप्रतीको घृतोपक्रम आघारप्रयाजादीनां घृतेन हूयमानत्वात् । घृतयोनिरवसानेऽप्यनूयाजादौ घृतमेव योनिर्जन्मोत्पत्तिकारणं यस्यासौ घृतयोनिः । तादृशस्त्वं मधु स्वादुतमं चारु शोधितत्वेन निर्मलं गव्यं घृतं पीत्वा पिता पुत्रमिवेमं यजमानमभितो रक्ष ।  
5 इष्ट्यन्तरं विधत्ते – ‘अग्नये जातवेदसे पुरोडाशमष्टाकपालं निर्वपेद्भूतिकामोऽग्निमेव जातवेदस स्वेन भागधेयेनोप धावति स एवैनं भूतिं गमयति भवत्येव’ (सं. का.२ प्र.२ अ.३) इति । जातवेदस उत्पन्नधनाय, भवत्येव भूतिं प्राप्नोत्येव ।  
तत्र पुरोनुवाक्या – तस्मा इति । विविधाश्चर्षणयो मनुष्या यजमाना यस्यासौ विचर्षणिः । हे विचर्षणे जातवेदोऽग्ने प्रतिहर्यते प्रतिदिनं यजमानगृहं गच्छते तस्मै ते शोभनां स्तुतिं जनामि जनयामि ।   
अथ याज्या – दिवस्परीति । अग्निः प्रथमं दिवस्परि द्युलोकस्योपरि जज्ञे सूर्यरूपेणोत्पन्नः । अस्मत्परि अस्मदीयस्य मनुष्यलोकस्योपरि जातवेदा द्वितीयं जज्ञे प्रसिद्धमग्निरूपेण द्वितीयं जन्म प्राप्तवान् । अप्सु समुद्रे तृतीयं जज्ञे वडवानलरूपेणोत्पन्नः । अजस्रं त्रिष्वपि जन्मसु नृमणा नृषु यजमानेषु मनोऽनुग्रहबुद्धिर्यस्यासौ नृमणाः । एनमीदृशमग्निमिन्धानः पुरोडाशादिभिर्दीपयन्स्वाधीः स्वायत्तचित्तो जरते जीर्यते जरापर्यन्तं परिचरतीत्यर्थः ।  
6 इष्ट्यन्तरं विधत्ते – ‘अग्नये रुक्मते पुरोडाशमष्टाकपालं निर्वपेद्रुक्कामोऽग्निमेव रुक्मन्त स्वेन भागधेयेनोप धावति स एवास्मिन्रुचं दधाति रोचत एव’ (सं. का.२ प्र.२ अ.३) इति ।  
रुक्मते कान्तिमते । रोचते कान्तिमान्भवति ।  
तत्र पुरोनुवाक्या – शुचिरिति । हे पावक शोधयितरग्ने शुचिर्वन्द्यश्च त्वं घृतप्रभृतिभिर्हव्यैः समन्ताद्धुतः सन्बृहद्विरोचसे ।  
अथ याज्या – दृशान इति । दृशानो दर्शनीयरूपो रुक्मः सुवर्णसदृशोऽग्निरुर्व्या महत्या दीप्त्या व्यद्यौद्विद्योतते । किं कुर्वन् । दुर्मर्षमितरैरतिरस्कार्यमायुर्जीवनं श्रिये श्रयितुं रुचानो वाञ्छन् । तथाविधोऽग्निर्वयोभिरमृतोऽभवत् । यद्यस्मादेनमग्निं द्यौर्द्युलोकवासी देवगणः सुरेताः सन्नजनयत्तस्मादस्यामृतत्वं युक्तम् ।  
7 इष्ट्यन्तरं विधत्ते – ‘अग्नये तेजस्वते पुरोडाशमष्टाकपालं निर्वपेत्तेजस्कामोऽग्निमेव तेजस्वन्त स्वेन भागधेयेनोप धावति स एवास्मिन्तेजो दधाति तेजस्व्येव भवति’ (सं. का.२ प्र.२ अ.३) इति । तेजस्वते प्रभावते नियमनसामर्थ्यवते वा ।  
तत्र पुरोनुवाक्या – आ यदिति । यत्तेज इषेऽभीष्टसिद्धये नृपतिं यजमानपालकमग्निमा समन्तादानड्व्याप्नोत्, यदपि शुचि रेतः शुद्धं बीजं मातापितृभ्यां निषिक्तं तेन तेजसा तेन च बीजेन द्यौर्द्युलोकस्थोऽग्निरभीके प्रत्यासन्नकाले शर्धादिविशेषणोपेतं पुरुषं जनयदुत्पादयति, सूदयच्च विरोधिपापं नाशयत्यपि । शर्धं बलवन्तम् । अनवद्यं दोषरहितम् । युवानं तरुणम् । स्वाधियं स्वायत्तचित्तम् । अतो यजमानाय तेजो दातुमग्निः शक्नोति ।  
अथ याज्या – स तेजीयसेति । स यजमानस्त्वोतस्त्वया रक्षितः । केन साधनेन । तेजीयसाऽत्यन्ततेजोयुक्तेन मनसा । किंच हेऽग्ने स्वपत्यस्य शोभपुत्रपौत्रादियुक्तस्य शिक्षोः शक्तुमिच्छतो नृतमस्य मनुष्यतमस्य मनुष्येषु श्रेष्ठस्य यजमानस्य रायः शिक्ष धनानि देहि । ते प्रभूतौ त्वदनुग्रहेण प्रभुत्वे सति वयं वस्वो वसुमत्तमाः सुष्टुतयश्च शोभनस्तुतियुक्ता बहुयागानुष्ठानेन स्तोत्रशस्त्रैः प्रभूता भूयास्म ।  
8 इष्ट्यन्तरं विधत्ते – ‘अग्नये साहन्त्याय पुरोडाशमष्टाकपालं निर्वपेत्सीक्षमाणोऽग्निमेव साहन्त्य स्वेन भागधेयेनोप धावति तेनैव सहते यँ सीक्षते’ (सं. का.२ प्र.२ अ.३) इति ।  
साहन्त्याय सहिष्णवे वैरिणामभिभवित्रे सीक्षमाणः सोदुमभिभवितुमिच्छुः । यं वैरिणं सीक्षते तं तेनानुगृहीतोऽभिभवति ।  
तत्र पुरोनुवाक्या – अग्न इति । हेऽग्ने द्युम्नस्यास्मदीयस्य यशसः सहन्तमभिभवितारं वैरिणं प्रासहा प्रसभमाभरास्मद्वशे समानय । रयिं तदीयं धनं चाऽऽनय । यो भवांश्चर्षणीर्मनुष्यसेना विश्वा अस्मत्प्रतिपक्षभूताः सर्वा अभिसासहदभिभवेत् । किंनिमित्तं, वाजेषु अस्मदीयेष्वन्नेषु निमित्तभूतेषु । केन साधनेन । आसा त्वत्संनिधानेन । पराभिभवाय त्वत्संनिध्यतिरिक्तप्रयत्नो नापेक्षित इत्यर्थः ।  
अथ याज्या – तमग्न इति । हेऽग्ने (सहस्वो बलवन्) तं पृतनासहं परकीयसेनाभिभवक्षमं रयिं धनमाभराऽऽहर । हि यस्मात्त्वं सत्यः परमार्थभूतो बाधरहितोऽद्भुत आश्चर्यचरित्रस्तस्माद्गोमतो बहुगोयुक्तस्य वाजस्यान्नस्य दाता त्वमेव ॥

यो वाञ्छन्नत्यन्नवान्स्यां स कुर्यादन्नवतेऽग्नये ॥१५॥  
वाञ्छन्नन्नादिके (ने) शक्तिमन्नादाय हविश्वरेत् । प्रभूतान्नस्वामितार्थी ह्यन्नस्य पतये चरेत् ॥१६॥  
पवमानः पावकश्च शुचिश्चेति त्रिभिर्गुणैः । युक्तेभ्यः कुरुते दीर्घरोगयुक्तो हविस्त्रयम् ॥१७॥  
चक्षुष्पाटवकामोऽपि पूर्वोक्तं त्रयमाचरेत् । रुद्रवद्यागमारभ्य ये प्रोक्ता एतदन्तकाः ॥१८॥  
त्वमग्ने रुद्र इत्यत्र तदर्थो वर्णितोऽखिलः । प्रजाकामः पुत्रवते पुत्रिणे तथा ॥१९॥  
इन्द्रायेह हविर्भ्या तु युक्तामिष्टिं समाचरेत् । क्षीरादिरसकामस्तु कुर्याद्रसवते चरुम् ॥२०॥  
धनकामो वसुमते वह्नयेऽत्र हविश्वरेत् । युद्धं जित्वाऽन्नकामस्तु कुर्याद्वाजसृतेऽग्नये ॥२१॥  
द्विरग्न्युद्धरणे कुर्यादग्नयेऽग्निवते हविः । ज्योतिष्मतेऽग्नये कुर्यादुद्धृताग्निविनाशने ॥२२॥  
अन्नवद्यागमारभ्य ज्योतिष्मदवसानकाः । अनुवाके चतुर्थेऽस्मिन् क्रमेणैते समीरिताः ॥२३॥  
पृत्रवद्यागमारभ्य प्रोक्तानामक्षरार्थकः । यस्त्वा हृदेत्यत्र सर्वो विस्पष्टमुपवर्णितः ॥२४॥  
1 इष्ट्यन्तरं विधत्ते – ‘अग्नयेऽन्नवते पुरोडाशमष्टाकपालं निर्वपेद्यः कामयेतान्नवान्त्स्यामित्यग्निमेवन्नवन्त स्वेन भागधेयेनोप धावति स एवैनमन्नवन्तं करोत्यन्नवानेव भवति’ (सं. का.२ प्र.२ अ.४) इति । अन्नवते बह्वन्नयुक्ताय ।  
तत्र पुरोनुवाक्या – उक्षान्नायेति । अग्नये स्तोमैः स्तोत्रैर्विधेम परिचर्यां कुर्याम । कीदृशाय । उक्षान्नाय वशान्नाय । उक्षा वृषभः । वशा वन्ध्या । तत्पशुद्वयं क्वचिद्यागे हविष्ट्वेन श्रूयते – ‘यो भ्रातृव्यवान्त्स्यात्स स्पर्धमानो वैष्णावरुणीं वशामालभेतैन्द्रमुक्षाणम्’ इति । यद्यप्यत्र देवताऽन्या तथाऽपि हविरग्नावेव हूयत इत्यग्निरुक्षान्नो वशान्नश्च । एतदन्नान्तरस्याप्युलक्षणार्थम् । सोमयुक्तानि पृष्ठस्तोत्राणि यस्यासौ सोमपृष्ठः । अनेकस्तोत्रसत्कृतदेवतासंयुक्तः सोमोऽप्यस्यान्नमित्यर्थः । वेधसेऽन्नस्य विधात्रे ।  
अथ याज्या – वद्मा हीति । हे सूनो पुत्रवदभिमतकारिन्नग्ने त्वं वद्माऽसि वदत्यनयेति वद्मा वाक्तदभिमानिदेवत्वेन तद्रूपोऽसि । अस्मिन्नर्थे श्रुत्यन्तरप्रसिद्धिद्योतनाय हिशब्दः । ‘अग्निर्वाग्भूत्वा मुखं प्राविशत्’ इति श्रुत्यन्तरम् । सोऽग्निरस्मदर्थमन्नमज्म च चक्रे । (अज्म गृहम्) । तन्नामसु पाठात् । विवाहाग्निर्जायमान एव गृहाश्रमं कारयति । कीदृशोऽग्निः । अद्मसद्वा, अद्यत इत्यद्मान्नं तस्मिन्सीदतीत्यद्मसद्वा, भुक्तमन्नं जरयितुं जाठराग्निरूपेणात्र सीदति । केन व्यापारेणान्नमज्म (च) चक्रे जनुषा जन्ममात्रेण न तु व्यापारान्तरेण । न हि संकल्पसिद्धस्य व्यापारापेक्षाऽस्ति । हे ऊर्जसने रसप्रद त्वं नोऽस्मभ्यमूर्जं रसं धा देहि । राजेव जेः, राजा यथा जयति तद्वज्जय । वृकवद्धिंस्रको वृकः । अवृके हिंसादिदोषरहिते यजमाने त्वनुग्रहीतुमन्तः क्षेषि निवससि ।  
2, 3 इष्ट्यन्तरं (रे) विधत्ते – ‘अग्नयेऽन्नादाय पुरोडाशमष्टाकपालं निर्वपेद्यः कामयेतान्नादः स्यामित्यग्निमेवान्नाद स्वेन भागधेयेनोप धावति स एवैनमन्नादं करोत्यन्नाद एव भवत्यग्नयेऽन्नपतये पुरोडाशमष्टकपालं निर्वपेद्यः कामयेतान्नपतिः स्मामित्यग्निमेवान्नपति स्वेन भागधेयेनोप धावति स एवैनमन्नपतिं करोत्यन्नपतिरेव भवति’ (सं. का.२ प्र.२ अ.४) इति । अन्नमत्तीत्यन्नादस्तीव्रदीपनयुक्तः । अन्नपतिर्बह्वन्नस्वामी । अनयोरपीष्टयोरन्नमात्रलिङ्गकमन्नपतिसाधारण्यादेव याज्यापुरोनुवाक्यायुगलं द्रष्टव्यम् । यद्वा शाखान्तरेऽन्नादलिङ्गकमन्नपतिलिङ्गकं चान्वेषणीयम् ।  
4 इष्ट्यन्तरं हविस्त्रयोपेतं विधत्ते – ‘अग्नये पवमानाय पुरोडाशमष्टाकपालं निर्वपेदग्नये पावकायाग्नये शुचये ज्योगामयावी यदग्नये पवमानाय निर्वपति प्राणमेवास्मिन्तेन दधाति यदग्नये पावकाय वाचमेवास्मिन्तेन दधाति यदग्नये शुचय आयुरेवास्मिन्तेन दधात्युत यदीतासुर्भवति जीवत्येव’ (सं. का.२ प्र.२ अ.४) इति । पवमानाय पापानां शोधयित्रे । पावकाय पापानां शुद्धिहेतवे । शुचये, औज्ज्वल्यहेतवे । द्वितीयतृतीयवाक्ययोरपि पुरोडाशमष्टाकपालं निर्वपेदित्यनुवर्तते । ज्योगामयावी दीर्घरोगयुक्तः । उतापि च यद्यपीतासुर्गतप्राणो भवेत्तथाऽपि जीवत्येव, तत्र नीरोगो भवतीति किमु वक्तव्यम् ।  
5 पुनरपि तामेवेष्टिं फलान्तराय विधत्ते – ‘एतामेव निर्वपेच्चक्षुष्कामो यदग्नये पवमानाय निर्वपति प्राणमेवास्मिन्तेन दधाति यदग्नये पावकाय वाचमेवास्मिन्तेन दधाति यदग्नये शुचये चक्षुरेवास्मिन्तेन दधात्युत यद्यन्धो भवति प्रैव पश्यति’ (सं. का.२ प्र.२ अ.४) इति ।   
यत्र फलभेदेन द्विविधायामस्यामिष्टौ प्रथमहविषः पुरोनुवाक्या – अग्न इति । हेऽग्न आयूंष्यस्मदीयजीवनानि पवसे यथा वर्धन्ते तथा शोधयसे । ऊर्जं क्षीरादिरसमिषमन्नं च नोऽस्माकमा सुवाऽऽभिमुख्येन प्रेरय । दुच्छुनामुपद्रवमारे दूरे नीत्वा बाधस्य विनाशय ।  
अथ याज्या – अग्ने पवस्वेति । हेऽग्ने शोभनमपः कर्म यस्यासौ स्वपाः । तादृशस्त्वमस्मे अस्मदीयं वर्चो ब्रह्मवर्चसं सुवीर्यं शोभनं सामर्थ्यं च पवस्व शोधयस्व वर्धयेत्यर्थः । पुष्टिं रयिं धनं च मयि दधत्स्थापय ।  
द्वितीयस्य हविषः पुरोनुवाक्या – अग्ने पावकेति । हेऽग्ने पावक शोधक देव द्योतनात्मक रोचिषा दीप्तिमत्या मन्द्रया श्लक्ष्णया जिह्वया वाचा देवाना वक्षि यक्षि आवह यज च ।  
अथ याज्या – स न इति । हे पावक शोधक दीदिवो दीप्यमानाग्ने नोऽस्मदर्थं देवानिह कर्मण्यावह, अस्माकमिमं यज्ञं हविश्चोप देवसमीपे प्रापय ।  
तृतीयस्य हविषः पुरोनुवाक्या – अग्निः शुचीति । अयमग्निः प्रथमं तावच्छुचिव्रततमः स्वत एव शुचिव्रततमोऽतिशयेन शुद्धं व्रतमाचरणं दाहपाकप्रकाशरूपं यस्यासौ तादृशः । तत उर्ध्वं विप्राभिमानित्वादपि शुचिः । तत उर्ध्वं विद्वदभिमानित्वेन शुचिः । ततोऽप्यूर्ध्वमाभिमुख्येन हुतः शुचिर्दीप्तिमान्रोचते शोभते ।  
अथ याज्या – उदग्न इति । हेऽग्ने शुचयः शुद्धास्तव शुक्रा रश्मयो भ्राजन्तः प्रकाशमाना उदीरत उद्गच्छन्ति । तथाऽर्चयः पूजका ज्योतींषि भासकानि देवतारूपाणि प्राप्नुवन्ति ।  
(अथ प्रथमकाण्डे चतुर्थप्रपाठके चत्वारिंशोऽनुवाकः)  
एकोनचत्वारिंशेऽनुवाके सोमयागः समापितः । अथास्य प्रपाठकस्यान्तिमेऽनुवाके काम्ययाज्यापुरोनुवाक्या उच्यन्ते ।  
6 इष्टिकाण्डे द्विहविष्का काचिदिष्टिरेवमाम्नायते — ‘अग्नये पुत्रवते पुरोडामष्टाकपालं निर्वपेदिन्द्राय पुत्रिणे पुरोडाशमेकादशकपालं प्रजाकामोऽग्निरेवास्मै प्रजां प्रजनयति वृद्धामिन्द्रः प्र यच्छति’ (सं. का.२ प्र.२ अ.४) इति । वृद्धां पुत्रपौत्रेणाभिवृद्धाम् ।  
तत्राऽऽग्नेयस्य पुरोनुवाक्यामाह — यस्त्वेति । जातवेदो योऽहं मर्त्यः सन्कीरिणा गुणकीर्तनशीलेन हृदा मनसा त्वाममर्त्यं मरणरहितं मन्यमान आह्वयामि, तादृशेष्वस्मासु पुत्रपौत्रदिरूपप्रजाभिर्निष्पादितं यशः कीर्तिं निधेहि । हेऽग्ने त्वत्प्रसादादमृतत्वं देवत्वमश्यां प्राप्नुयाम् ।  
अथ याज्यामाह — यस्मै त्वमिति । शोभनं कर्म करोतीति सुकृत् । जातं जगद्वेत्तीति जातवेदाः । हे जातवेदोऽग्ने त्वं सुकृते यस्मै यजमानाय स्योनं सुखकरमुत्कृष्टं स्थानं कृणवः करोषि स यजमानो रयिं धनं स्वस्ति नशते सम्यक्प्राप्नोति । कीदृशं धनम् अश्वैः पुत्रैः शूरभटैर्गोभिश्च संयुतम् ।  
ऐन्द्रस्य पुरोनुवाक्यामाह — त्वे सु पुत्रेति । त्वे त्वयि । शवसो बलस्य । स्ववृत्रन्सुष्ठु वर्तन्ते । कामा भोगाः काम्यन्ते याभिः स्तुतिभिस्ताः कामकातयः । इन्द्रस्यातिप्रबलत्वाच्छवसः पुत्रेत्युपचर्यते । हे शवसः पुत्रेन्द्रास्मदीयस्तुतयस्त्वयि सुष्ठु वर्तन्ते, काचिदपि स्तुतिस्त्वां नातिरिच्यते । सर्वस्य स्तुतिवाक्यस्य त्वयि विद्यमानत्वात् ।  
अथ याज्यामाह — उक्थ इति । उक्थउक्थे सोमयागवर्तिनि तत्तच्छस्त्रे स सोम इन्द्रं ममाद हर्षयामास । नीयत आहूयत इन्द्रोऽत्रेति नीथो यागप्रदेशः । समानदक्षास्तुल्येषु यजमानेषु कुशलाः सुतासः पुत्रस्थानीया यजमानाः पितृस्थानीयं मघवानं नीथेनीथे तत्तद्यागप्रदेशेऽवसे रक्षार्थं हवन्त आह्वयन्ति । यदीं सबाधो यस्मादीदृश आहूतो मघवा विरोधिष्वसुरेषु बाधकारी तस्मादाह्वयन्ते । पुत्राः पितरं न पितरमिव । यथा बाला अन्यैस्ताड्यमाना रक्षार्थं पितरमाह्वयन्ति तद्वत् ।  
7 इष्ट्यन्तरं विधत्ते — ‘अग्नये रसवतेऽजक्षीरे चरुं निर्वपेद्यः कामयेत रसवन्त्स्यामित्यग्निमेव रसवन्त स्वेन भागधेयेनोप धावति स एवैनँ रसवन्तं करोति रसवानेव भवत्यजक्षीरे भवत्याग्नेयी वा एषा यदजा साक्षादेव रसमव रुन्धे’ (सं. का.२ प्र.२ अ.४) इति । रसवान्क्षीरदध्यादिरसोपेतः । अजाया अग्निवत्प्रजापतिमुखादुत्पन्नत्वादाग्नेयत्वम् । साक्षादव्यवधानेन शीघ्रमित्यर्थः ।  
तत्र पुरोनुवाक्यामाह — अग्ने रसेनेति । हे जातवेदोऽग्ने रसेनास्मान्योजय । तेजसा विशेषेण प्रकाशसे । कीदृशस्त्वम् । यागदेशे रक्षसां हन्ता । शरीरेऽमीवस्याऽऽन्तररोगस्य चातनो विनाशकः । याज्या लिखिता । उरुँ हि राजा वरुणश्चकारेत्यस्मिन्ननुवाके व्याख्यातो मन्त्रः ।  
8 इष्ट्यन्तरं विधत्ते — “अग्नये वसुमते पुरोडाशमष्टाकपालं निर्वपेद्यः कामयेत वसुमान्त्स्यामित्यग्निमेव वसुमन्त स्वेन भागधेयेनोप धावति स एवैनं वसुमन्तं करोति वसुमानेव भवति” (सं. का.२ प्र.२ अ.४) इति ।   
तत्र पुरोनुवाक्याह — वसुरिति । हेऽग्ने हिकं यस्मात्कारणात्त्वं वसुर्लोकानां वासि(सयि)ता धन पतिः प्रजायुक्त(तिस्तेजोधन)श्चासि तस्माद्वयमपि तवानुग्रहबुद्धाववस्थिता भवेम ।  
याज्यामाह — त्वामग्न इति । हे राजन्दीप्तिमन्नग्नेऽध्वरेषु यज्ञेषु त्वामभिप्रमन्दे सर्वतः प्रकर्षेण तोषयामि । कीदृशं त्वाम् । वसूनां वसुपतिं धनानां मध्ये यानि श्रेष्ठानि धनानि तेषामधिपतिमित्यर्थः । वाजयन्तोऽन्नमिच्छन्तो वयं त्वत्प्रसादेन वाजमन्नं जयेम । विरोधिनां मनुष्याणां पृत्सुतीः सेनाः अभिष्यामाभिभवितुं शक्ता भवेम ।  
9 इष्ट्यन्तरं विधत्ते — ‘अग्नये वाजसृते पुरोडाशमष्टाकपालं निर्वपेत्संग्रामे संयत्ते वाजं वा एष सिसीर्षति यः संग्रामं जिगीषत्यग्निः खलु वै देवानां वाजसृदग्निमेव वाजसृत स्वेन भागधेयेनोप धावति धावति वाजँ हन्ति वृत्रं जयति तँ संग्राममथो अग्निरिव न प्रतिधृषे भवति’ (सं. का.२ प्र.२ अ.४) इति । वाजमन्नं सरति प्राप्नोतीति वाजसृत् । लोके युद्धं जेतुमिच्छुर्जयादूर्ध्वं वैरिसंबद्धमन्नं कृत्स्नं प्राप्तुमिच्छति । अतो वाजसृदिति विशेषणं युक्तम् । वाजं धावति प्राप्नोति तदर्थं वृत्रं हन्ति युद्धं च जयति । किंचाग्निरिवायमन्येन प्रतिधृषे तिरस्कर्तुं शक्तो न भवति ।  
त्वामग्न इति । हेऽग्ने त्वां विप्रा यजमाना अभिवृद्धिं प्रापयन्ति । कीदृशं त्वाम् । वाजसातममतिशयेनान्नप्रदं सुष्टुतं स्तोत्रैर्हि सुष्ठु स्तुतम् । स तादृशस्त्वं नोऽस्माकं सुष्ठु सामर्थ्यं रास्व देहि ।  
याज्यामाह — अयं नो इति । अयमग्निरस्माकं वरिवः परिचारकं भृत्यवर्गं संपादयतु । मृधो वैरिणो विदारयन्नोऽस्माकं पुरतो गच्छतु । जर्हृषाणः प्रहरञ्शत्रूञ्जयतु । वाजसातावन्नदाननिमित्तं परकीयमन्नं जयतु ।  
10 इष्ट्यन्तरं विधत्ते — “अग्नयेऽग्निवते पुरोडाशमष्टाकपालं निर्वपेद्यस्याग्नावग्निमभ्युद्धरेयुर्निर्दिष्टभागो वा एतयोरन्योऽनिर्दिष्टभागोऽन्यस्तौ संभवन्तौ यजमानमभि संभवतः स ईश्वर आर्तिमार्तोर्यदग्नेऽग्निवते निर्वपति भागधेयेनैवैनौ शमयति नाऽऽर्तिमार्च्छति यजमानः” (सं. का.२ प्र.२ अ.४) इति । गार्हपत्यादाहवनीयेऽग्निं प्रक्षिप्य तत्राग्निहोत्रं हूयते । तथा सति यस्य यजमानस्य संबन्धिनः पुरुषा विस्मृत्योद्धृत आहवनीयाग्नौ पुनरन्यमग्निमुद्धरेयुः स यजमानोऽग्नियुक्तायाग्नये निर्वपेत् । तत्र विशेष्यरूपोऽग्निर्निर्दिष्टभागो विशेषणरूपस्त्वनिर्दिष्टभागस्तावुभौ परस्परं संसृज्यमानौ यजमानं भक्षयितुमभिलक्ष्य संभवतः । ततः स यजमान अर्तिमार्तोरीश्वरो विनाशं प्राप्तुं संप्रभवति । तावग्नी अनयेष्ट्या शाम्यतः ।  
तत्र पुरोनुवाक्यामाह — अग्निनेति । पश्चात्प्रक्षिप्तेनाग्निना पूर्वस्थितोऽग्निः सम्यग्दीप्यते । सोऽग्निर्विशेषणैः कविरित्यादिभिर्विशिष्टः ।  
याज्यामाह — त्व ह्यग्न इति । हे पूर्वस्थिताग्ने पश्चात्प्रक्षिप्तेनाग्निना त्वं समिध्यसे । तादृशस्त्वं ब्राह्मणजात्यभिमानी सन्मार्गवतीं प्रियश्च । इतरोऽपि तादृश एव ।  
11 इष्ट्यन्तरं विधत्ते — ‘अग्नये ज्योतिष्मते पुरोडाशमष्टाकपालं निर्वपेद्यस्याग्निरुद्धृतोऽहुतेऽग्निहोत्र उद्वायेत्’ (सं. का.२ प्र.२ अ.४) इति । यस्य यजमानस्याग्निहोत्रार्थमुद्धृतोऽग्निर्होमात्पूर्वमेवोपशाम्यति स एतामिष्टिं निर्वपेत् ।  
अत्र शास्त्रान्तरानुसारिणां मतं पूर्वपक्षत्वेनोपन्यस्यति — ‘अपर आदीप्यानूद्धृत्य इत्याहुः’ (सं. का.२ प्र.२ अ.४) इति । अपरोऽग्निर्गार्हपत्ये प्रदीप्य पूर्वोद्धरणमनु पुनरुद्धरणीय इति तन्मतम् ।  
तदिदं दूषयति — ‘तत्तथा न कार्यं यद्भागधेयमभि पूर्व उद्ध्रियते किमपरोऽभ्युद्ध्रियेतेति’ (सं. का.२ प्र.२ अ.४) इति । अग्निहोत्रहविर्लक्षणो(णं) यद्भागधेयमभिलक्ष्य पूर्वो वह्निरुद्धृतस्तमेव भागमभिलक्ष्यापरो वह्निः किमुद्ध्रियेत तदनुचितम् । इतिशब्दो हेतौ । तस्मान्न कार्यम् ।  
सिद्धान्तं विधत्ते — ‘तान्येवावक्षाणानि संनिधाय मन्थेत्’ (सं. का.२ प्र.२ अ.४) इति । यान्युल्मुकानि शान्तानि तान्येवाधस्तादवस्थाप्यारणीभ्यामग्निमन्थनं कुर्यात् ।  
मन्थने मन्त्रमुत्पादयति — ‘इतः प्रथमं जज्ञे अग्निः स्वाद्योनेरधि जातवेदाः । स गायत्रिया त्रिष्टुभा जगत्या देवेभ्यो हव्यं वहतु प्रजानन्निति’ (सं. का.२ प्र.२ अ.४) इति ।  
अग्निः पूर्वमितो दग्धकाष्ठादुत्पन्न इदानीमपि स जातवेदा गायत्र्यादिभिश्छन्दोभिरनुगृहीतः स्वाद्योनेर्दग्धकाष्ठादधिजायताम् । जातश्च तं तं देवं प्रजानन्देवेभ्यो हव्यं वहतु ।  
मन्त्रस्य तात्पर्यं व्याचष्टे — ‘छन्दोभिरेवैन स्वाद्योनेः प्र जनयति’ (सं. का.२ प्र.२ अ.४) इति ।  
नन्वस्मिन्सिद्धान्तेऽपि पूर्वपक्षादपरोऽग्निः प्रसज्येतेत्याशङ्क्याऽऽह — ‘एष वाव सोऽग्निरित्याहुः’ (सं. का.२ प्र.२ अ.४) इति ।  
स्वकारणादुत्पन्नत्वादेष एव पूर्वोऽग्निर्न तु भेदोऽस्तीति सिद्धान्तित आहुः ।  
किमर्था तर्हीयमिष्टिरित्याशङ्क्याऽऽह — ‘ज्योतिस्त्वा अस्य परापतितमिति यदग्नये ज्योतिष्मते निर्वपति यदेवास्य ज्योतिः परापतितं तदेवाव रुन्धे’ (सं. का.२ प्र.२ अ.४) इति ।  
अस्य पूर्वाग्नेर्ज्योतिरेव विनष्टं न त्वग्निर्विनष्टः । तच्च ज्वालारूपं ज्योतिरिष्ट्या संपाद्यते ।  
तत्र याज्यापुरोनुवाक्ययोऋचोः प्रतीकं(के) दर्शयति — उदग्न इति । उदग्ने शुचयस्तव शुक्रा भ्राजन्त इत्ययं मन्त्रस्त्वमग्ने रुद्र इत्यस्मिन्ननुवाके व्याख्यातः । वि ज्योतिषा बृहतेत्ययं मन्त्रः कृणुष्व पाज इत्यस्मिन्ननुवाके व्याख्यातः ॥

वैश्वानरं पुरोडाशं चरुं वरुणदेवकम् । दधिक्राव्णे चरुं कुर्यादभिशस्तः परैः पुमान् ॥२५॥  
त्रिहविष्कामिमामेव प्रजार्थ्यपि समाचरेत् । एकं वैश्वानरं कुर्यात्पुत्रे जातेऽभिवृद्धये ॥२६॥  
दर्शादिकमतिक्रम्य तद्वद्वैश्वानरं चरेत् । अग्निमुद्वासयिष्यन्नाग्नेयमष्टाकपालकम् ॥२७॥  
उक्तं वैश्वानरं चोभे निर्वपेद्धविषी अथ । वैश्वानरं मारुतं च ग्रामार्थी निर्वपेद्धविः ॥२८॥  
अभिशस्तीष्टिमारभ्य पञ्चमेऽस्मिन्नुदाहृताः ।  
(अथ प्रथमकाण्डे पञ्चमप्रपाठके एकादशोऽनुवाकः)।  
अथान्तिम एकादशानुवाके काम्या याज्या (पुरोनुवाक्या) उच्यन्ते ।   
1 इष्टिकाण्डे त्रिहविष्का काचिदिष्टिराम्नायते -  
“वैश्वानरं द्वादशकपालं निर्वेपेद्वारुणं चरुं दधिक्राव्णे चरुमभिशस्यमानो यद्वैश्वानरो द्वादशकपालो भवति संवत्सरो वा अग्निर्वैश्वानरः संवत्सरेणैवैन स्वदयत्यप पापं वर्णँ हते वारुणेनैवैनं वरुणपाशान्मुञ्चति दधिक्राव्णा पुनाति” (सं॰ का॰२ प्र॰२ अ॰५) इति । अभिशस्यमानः पातकारोपेण दूष्यमाणः । वैश्वानरशब्देन संवत्सराभिमानी कश्चिदग्निरुच्यते । तेनैव संवत्सराभिमानिनैनमभिशस्तं स्वात्मानं स्वदयति बन्धुभ्यो रोचयति । वर्णं वर्ण्यमानमारोप्यामाणं पापमपहते विनाशयति । पापिनं बद्ध्वा नेतुं प्रसारितो यो वरुणपाशस्तस्मादेनं स्वात्मानं पूतं करोति ।  
चोदकप्राप्तां दक्षिणान्तरं विधत्ते - “हिरण्यं दक्षिणा पवित्रं वै हिरण्यं पुनात्येवैनमाद्यमस्यान्नं भवति” (सं॰ का॰२ प्र॰२ अ॰५) इति । आद्यमत्तुं योग्यं मृद्वन्नम् ।  
अस्यामिष्टौ प्रथमहविषो याज्यापुरोनुवाक्यायुग्मानि चत्वारि विकल्पितानि ।   
तत्र प्रथमयुग्मे पुरोनुवाक्यामाह - वैश्वानर इति । विश्वेषां नराणामुपकारी वैश्वानरोऽग्निरूत्या रक्षणनिमित्तं परावतो दूरादपि देशाद्वाहसा प्रापणसमर्थेनोक्थेनोत्थानपूर्वकेणाऽऽगमनेन नोऽस्मान्प्रायातु प्रागच्छतु ।  
याज्यामाह - ऋतावानमिति । वैश्वानरमीमहे वयं प्राप्नुमः । कीदृशम् । ऋतावानं सत्यवन्तम् । ऋतस्य यज्ञस्य ज्योतिषोऽभीष्टफलप्रकाशकस्य पतिं पालकम् । अजस्रं घर्मं निरन्तरं दीप्यमानम् ।  
द्वितीययुग्मे पुरोनुवाक्यामाह - वैश्वानरस्येति । कविर्बुद्धिमानेको यजमानो वैश्वानरसंबन्धिनीभ्यो दंसनाभ्यः क्रियाभ्यो बृहन्महाफलमरिणात्प्राप्नोत् । अपःशब्दः कर्मवाची । शोभनमपः स्वपः । स्वपसो भावः स्वपस्यम् । तेन स्वपस्येन वैश्वानरयागस्य शोभनकर्मत्वेनेत्यर्थः । छान्दसो लिङ्गव्यत्ययः । अयमग्निर्द्युभूमिरूपौ प्रभूतरेतस्कौ स्वकीयमातापितरावुभौ महयल्ँलोकपूज्यौ कुर्वन्स्वयमजायत । तस्मादेतदीयकर्मणो महाफलं युक्तमित्यर्थः ।  
याज्यामाह - पृष्टो दिवीति । पृष्ट इत्यत्र सकारलोपश्छान्दसः । अयमग्निर्दिवि स्पृष्ट आदित्यरूपेणावस्थितः पृथिव्यां दाहपाकप्रकाशकारित्वेनावस्थितस्तथा फलपाककारी सन्स्पृष्टः संबद्धः सर्वा अप्यौषधीराविवेश । वैश्वानरोऽग्निः सहसा बलेन स्पृष्टः संबद्धः । स तादृशो नोऽस्मान्दिवा रिषो हिंसकात्पापान्नक्तं रात्रावपि सोऽस्मान्पातु ।  
तृतीययुग्मे पुरोनुवाक्यामाह - जातो यदग्न इति । हेऽग्ने त्वं जातमात्र एव भुवनानि व्यख्यः स्वतेजसा विशेषेण ख्यापितवानसि । गोपाः पशु न पशुमिव । यथा गोपालकोऽनायासेनैव पशुरेतदीय इति ख्यापयति तद्वत् । कीदृशस्त्वम् । इर्य इरामन्नमर्हसि । परिज्मा परितो गन्ता । यद्यस्मादेवंविधस्त्वं ततो हे वैश्वानर ब्रह्मणे परिवृढायास्मै कर्मणे गातुं मार्गं विन्द लभस्व । यूयं स्वास्तिभिः श्रेयोभिः सदा नोऽस्मान्पात रक्षत । यूयमिति बहुवचनं पूजार्थम् ।  
याज्यामाह - त्वमग्न इति । हेऽग्ने त्वं शोशुचानो भृशं दीप्यमानो जायमान एव रोदसी द्यावापृथिव्यौ शोचिषा दीप्त्याऽऽपृणाः सर्वतः पूरितवानसि । हे जातवेद उत्पन्नजगद्वेदिन्वैश्वानर त्वं महित्वा स्वमहिम्ना देवानृत्विजोऽभिशस्तेः पापादमुञ्चो मोचितवानसि ।  
चतुर्थयुग्मे पुरोनुवाक्यामाह - अस्माकमिति । हेऽग्नेऽस्माकं क्षत्त्रं पालकं पुरुषं मघवत्सु धारयेन्द्रेषु स्थापयेन्द्रसमानं कुरु । कीदृशं क्षत्त्रम् । अनाम्यनमनशीलं कस्यचिदपि नमस्कारं न करोतीत्यर्थः । अजरं जरारहितम् । सुवीर्यमभग्नसामर्थ्यम् । हे वैश्वानर तवोतिभिस्त्वदीयैः पालनैर्वयमपि शतसहस्रसंख्योपेतं वाजमन्नं जयेम ।  
याज्यामाह - वैश्वानरस्येति । वयं वैश्वानरस्य सुमतावनुग्रहबुद्धौ स्याम तिष्ठेम । अभिप्राप्तश्रीरयं वैश्वानरः सर्वेषां भुवनानां राजा हिकं प्रकाशकः खलु । इत एव कारणाज्जातमात्र एवेदं विश्वं विचष्टे विशेषेण प्रख्यापयति । अयं वैश्वानरः सूर्यरूपेण यतते दिवा प्रवर्तते । अत एवान्यत्राऽऽम्नातम् — “उद्यन्तं वावाऽदित्यमग्निरनु समारोहति” इति । तान्येतानि चत्वारि युग्मानि श्रूयमाणेषु सर्वेष्वपि वैश्वानरयागेषु इच्छया विकल्प्यन्ते । वैश्वानरलिङ्गस्य साधारणत्वाद्विशेषलिङ्गानां च स्पष्टानामदर्शनात् । यदि कश्चित्स्वबुद्ध्या विशेषलिङ्गं सूक्ष्ममुत्प्रेक्षेत तदा तदनुसारेण व्यवस्थाऽस्तु ।  
द्वितीयहविषः पुरोऽनुवाक्यामाह - अव ते हेड इति । हे वरुण ते हेडस्तव क्रोधं नमस्कारैरवेमहे शमयामः । यज्ञेभिर्यज्ञविशेषैर्हविर्भिश्च पुरोडाशादिभिरवेमहे शमयामः । हेऽसुर शुत्रुनिरसनक्षम हे प्रचेतः प्रकृष्टचित्त हे राजन्दीप्यमानास्मभ्यमस्मदनुग्रहार्थं क्षयन्निह निवसन्नस्माभिः कृतान्येनांसि शिश्रथः श्लथय ।  
याज्यामाह - उदुत्तममिति । हे वरुणोत्तममुत्तमाङ्गे शिरसि स्थापितं त्वदीयं पाशमुत्कृष्य श्रथय विनाशय । अधममधमाङ्गे पादप्रदेशे स्थापितं पाशमवकृष्य विनाशय । मध्यमं मध्यप्रदेशे स्थापितं पाशं विच्छेदय । अथ पाशत्रयविनाशानन्तरं हे आदित्य सूर्यसदृश वरुण वयमनागसः पापरहिताः सन्तस्तव व्रते स्वकीयकर्मणि अदितयेऽखण्डितत्वाय स्याम योग्या भवेम ।  
तृतीयस्य हविषः पुरोनुवाक्यामाह - दधिक्राव्ण इति । दधि क्रामति प्राप्नोतीति दधिक्रावा, एतन्नामको दधिप्रियः कश्चिद्देवविशेषः । अग्निरित्यन्ये । तस्य देवस्याकारिषमहं कर्म कृतवानस्मि । कीदृशस्य । जिष्णोर्जयशीलस्याश्वस्य व्यापिनो वाजिनोऽन्नवतः । स देवो नोऽस्माकं मुखं सुरभि करत्कर्पूरादिद्रव्यसमृद्धिप्रदानेन सुगन्धोपेतं करोतु । अस्माकमायूंषि च प्रतारिषत्प्रवर्धयतु ।  
याज्यामाह - आ दधिक्रा इति । अयं दधिक्राः पञ्च कृष्टीर्निषादपञ्चमैश्चतुर्भिर्वर्णैः पञ्चविधान्मनुष्यानाततान सर्वतो विस्तारयति । किं कृत्वा । शवसाऽन्नेन संयोज्य । यथा सूर्यो ज्योतिषा रश्मिना भूरसमादाय वर्षर्तावपो विस्तारयति तद्वत् । कीदृशो दधिक्राः । सहस्रसंख्याकं धनं सनोति ददातीति सहस्रसाः । तथा शतसाः । वाज्यन्नवान् । अर्वा कर्मभूमौ गमनवान् । तादृशो देवो मध्वा मधुराणि मदीयानीमानि स्तुतिरूपाणि वचांसि संपृणक्त्वङ्गी करोतु ।  
2 पूर्वोक्तामेव त्रिहविष्कामिष्टिं फलान्तराय विधत्ते -  
“एतामेव निर्वपेत्प्रजाकामः संवत्सरो वा एतस्याशान्तो योनिं प्रजायै पशूनां निर्दहति योऽलं प्रजायै सन्प्रजां न विन्दते यद्वैश्वानरो द्वादशकपालो भवति संवत्सरो वा अग्निर्वैश्वानरः संवत्सरमेव भागधेयेन शमयति सोऽस्मै शान्तः स्वाद्योनेः प्रजां प्र जनयति वारुणेनैवैनं वरुणपाशान्मुञ्चति दधिक्राव्णा पुनाति हिरण्यं दक्षिणा पवित्रं वै हिरण्यं पुनात्येवैनं विन्दते प्रजाम्” (सं॰ का॰२ प्र॰२ अ॰५) इति । यौवनादिसंपत्त्या प्रजामुत्पादयितुं योग्यो यः प्रजां न लभत एतस्य प्रजार्थं प्रवृत्तं योनिं गर्भधारणस्थानमशान्तः संवत्सरो देवो वैश्वानरो निःशेषेण दहति एवं पशुष्वपि योज्यम् । द्वादशकपालेन तु शान्तो योनिं समाधाय प्रजामुत्पादयति ।  
तस्य पूतत्वादिफलार्थमेकहविष्कामिष्टिं विधत्ते - “वैश्वानरं द्वादशकपालं निर्वपेत्पुत्रे जाते यदष्टाकपालो भवति गायत्रियैवैनं ब्रह्मवर्चसेन पुनाति यन्नवकपालस्त्रिवृतैवास्मिन्तेजो दधाति यद्दशकपालो विराजैवास्मिन्नन्नाद्यं दधाति यदेकादशकपालस्त्रिष्टुभैवास्मिन्निन्द्रियं दधाति यद्द्वादशकपालो जगत्यैवास्मिन्पशून्दधाति यस्मिञ्जात एतामिष्टिं निर्वपति पूत एव तेजस्व्यन्नाद इन्द्रियावी पशुमान्भवति” (सं॰ का॰२ प्र॰२ अ॰५) इति । द्वादशत्वसंख्यान्तर्गताभिरष्टत्वादिसंख्याभिर्गायत्र्यादिसाम्यमापाद्य प्रशंसति ।  
एतामेवेष्टिं दर्शाद्यत्ययप्रायश्चितार्थं विधत्ते - “अव वा एष सुवर्गाल्लोकाच्छिद्यते यो दर्शपूर्णमासयाजी सन्नमावास्यां वा पौर्णमासी वाऽतिपादयति सुवर्गाय हि लोकाय दर्शपूर्णमासाविज्येते वैश्वानरं द्वादशकपालं निर्वपेदमावास्यां वा पौर्णमासीं वाऽतिपाद्य संवत्सरो वा अग्निर्वैश्वानरः संवत्सरमेव प्रीणात्यथो संवत्सरमेवास्मा उपदधाति सुवर्गस्य लोकस्य समष्ट्या अथो देवता एवान्वारभ्य सुवर्गं लोकमेति” (सं॰ का॰२ प्र॰२ अ॰५) इति । यदा संवत्सरमेवोपदधाति विच्छेदरहितं करोति तदा संवत्सरस्यावयवयोर्दर्शपूर्णिमादिनयोरनुष्ठानस्य कुतोऽत्ययः । किंच संवत्सरे प्रीते सर्वदेवतानां प्रीतत्वात्ता देवता आश्रित्य तदनुग्रहेण स्वर्गं प्राप्नोति ।  
3 आधानेन समृद्धिरहितो योऽग्निमुद्वासयिष्यति तस्य द्विहविष्कामिष्टिं विधत्ते - “वीरहा वा एष देवानां योऽग्निमुद्वासयते न वा एतस्य ब्राह्मणा ऋतायवः पुराऽन्नमक्षन्नाग्नेयमष्टाकपालं निर्वपेद्वैश्वानरं द्वादशकपालमग्निमुद्वासयिष्यन्यदष्टाकपालो भवत्यष्टाक्षरा गायत्री गायत्रोऽग्निर्यावानेवाग्निस्तस्मा आतिथ्यं करोत्यथो यथा जनं यतेऽवसं करोति तादृगेव तद्द्वादशकपालो वैश्वानरो भवति द्वादश मासाः संवत्सरः संवत्सरः खलु वा अग्नेर्योनिः स्वामेवैनं योनिं गमयत्यद्यमस्यान्नं भवति” (सं॰ का॰२ प्र॰२ अ॰५) इति । अष्टत्वसंख्यया गायत्रीद्वारा तत्सहोदरस्याग्नेः सर्वस्याप्यातिथ्यं कृतं भवति । किंच यथा लोके दूरदेशवर्तिनं पितृभ्रात्रादिरूपं जनं प्रति यते गच्छते पुरुषायावसं रक्षकं पाथेयं करोति तादृशमिदमुद्वासयिष्यमाणायाग्नये पुरोडाशप्रदानम् । द्वादशसंख्यया मासद्वारा संवत्सररूपां स्वयोनिमेवाग्निं गमयति । अग्नेरनुग्रहेणास्य समीचीनमन्नं भवति ।  
अत्राऽऽग्नेये हविषि याज्यापुरोनुवाक्ययोः प्रतीकद्वयमाह - अग्निर्मूर्धा भुव इति । अनयोरग्निर्मूर्धेत्यसौ पुरोनुवाक्या । सा चोपप्रयन्त इत्यनुवाके व्याख्याता । भुवो यज्ञस्येत्यसौ याज्या । सा तु चतुर्थकाण्ड आम्नातत्वात्तत्रैव व्याख्यास्यते ।  
प्रजाभिः समृद्धं ग्रामं कामयमानस्य द्विहविष्कामिष्टिं विधत्ते - “वैश्वानरं द्वादशकपालं निर्वपेन्मारुतँ सप्तकपालं ग्रामकामः” (सं॰ का॰२ प्र॰२ अ॰५) इति । प्रकृतावष्टाकपालैकादशकपालयोर्हविषोरेकस्मिन्नेवाग्नावधिश्रितत्वादत्रापि तत्प्राप्तावपवदति - “आहवनीये वैश्वानरमधि श्रयति गार्हपत्ये मारुतं पापवस्यसस्य विधृत्यै” (सं॰ का॰२ प्र॰२ अ॰५) इति । वसीयोऽत्यधिकं यत्पापं तत्पापवस्यसं तस्य ग्रामप्राप्तिप्रतिबन्धकपापस्य विधृत्यै वियोजनायेत्यर्थः ।  
द्वादशत्वसंख्यां प्रशंसति - “द्वादशकपालो वैश्वानरो भवति द्वादश मासाः संवत्सरः संवत्सरेणैवास्मै सजाताँश्च्यावयति” (सं॰ का॰२ प्र॰२ अ॰५) इति । अस्मै यजमानार्थं सजातान्समानकुले समुत्पन्नान्मनुष्यांश्च्यावयति प्रह्वीभूतान्करोति ।  
मरुद्देवतां प्रशंसति - “मारुतो भवति मारुतो वै देवानां विशो देवविशेनैवास्मै मनुष्यविशमव रुन्धे” (सं॰ का॰२ प्र॰२ अ॰५) इति । विशः करप्रदाः प्रजाः । वैदिकप्रजानुग्रहेण मानुषप्रजासमृद्धिं संपादयति ।  
सप्तसख्यां प्रशंसति - “सप्तकपालो भवति सप्तगणा वै मरुतो गणश एवास्मै सजातानव रुन्धे” (सं॰ का॰२ प्र॰२ अ॰५) इति । ईदृङ्चान्यादृङ्चेत्यादिनामधारिणां सप्तानां समूहः प्रथमो गणः । शुक्रज्योतिश्चेत्यादिको द्वितीयः । ऋतजिच्चेत्यादिकस्तृतीयः ऋतश्चेत्यादिकश्चतुर्थः । ईदृक्षास इत्यादिकः पञ्चमः । मितासश्चेत्यादिकः षष्ठः । गणान्तरं शाखान्तरे द्रष्टव्यम् । वैदिकगणानुग्रहेणैव ज्ञातिगणान्बहून्संपादयति ।  
प्रकृतौ हविःष्वासादितेषु पश्चात्सामिधेनीप्रेषणे कृते ताः सामिधेन्योऽनूच्यन्ते तद्वदत्रापि सामिधेनीभ्यः प्रागेवाऽऽसादनं वैश्वानरस्य क्रियते । मारुतासादनस्य तु सामिधेन्यनुवचनकालीनत्वं विधत्ते - “अनूच्यमान आ सादयति विशमेवास्मा अनुवर्त्मानं करोति” (सं॰ का॰२ प्र॰२ अ॰५) इति । प्रजां यजमानानुगामिनीं करोतीत्यर्थः ।  
अथ मारुतयागे पुरोनुवाक्यामाह - मरुत इति । हे मरुतो यद्यस्मात्कारणाद्वयं सुम्नायन्तः सुखमिच्छन्तो दिवे । द्युलोकाद्वो युष्मान्हवामह आह्वयामस्तस्मादाहूता यूयं नोऽस्मानुपगन्तन प्राप्नुत ।   
याज्यामाह - या वः शर्मेति । हे मरुतो वो युष्माञ्शशमानाय यजमानाय दातुं या शर्म यानि सुखानि सन्ति संपादितानि विद्यन्ते, त्रिधातूनि त्रिस्थानानि लोकत्रयवर्तीनि यानि सुखानि दाशुषे हविर्दत्तवतेऽधियच्छताधिकं यथा भवति तथा भवन्तः प्रयच्छन्ति तानि सर्वाण्यस्मभ्यं वियन्त प्रयच्छत । किंच वृषणोऽभिमतफलस्य वर्षितारो रयिं धनं नोऽस्मभ्यं धत्त संपादयत । सुवीरं शोभनपुत्रं च संपादयत ॥

निर्वपेच्चरुमादित्यं यः सङ्ग्रामं यियासति ॥२९॥  
युद्धभूमिं गतस्तत्र कुर्याद्वैश्वानरं हविः । मारणोद्यतयोरन्नं जग्ध्वा वैश्वानरं चरेत् ॥३०॥  
कृत्वा यः शपथं पूर्वं द्रुह्येदेषोऽपि तं चरेत् । अविं तूभयतोदन्तं वा स्वीकृत्य तमाचरेत् ॥३१॥  
तं चरेद्याचितुं गच्छन्नागत्य च पुनश्चरेत् । वैश्वानरो न इत्यत्र वर्णितोऽर्थोऽनुवाकयोः ॥३२॥   
  
1 इष्ट्यन्तरं विधत्ते - “आदित्यं चरुं निर्वपेत्संग्राममुपप्रयास्यन्नियं वा अदितिरस्यामेव पूर्वे प्रतितिष्ठन्ति” (सं॰ का॰२ प्र॰२ अ॰५) इति । “उपप्रयास्यञ्जिगमिषुः । अनयेष्ट्या जितसंग्रामाः पूर्वे पुरुषा भूमावेव प्रतितिष्ठन्ति तद्वदयमपीत्यर्थः ।”  
अत्र युग्मद्वयमाम्नातम् । तत्र प्रथमयुग्मे पुरोनुवाक्यामाह — अदितिर्न इति । उरुष्यतु शत्रुभ्यो रक्षतु । स्पष्टमन्यत् ।  
याज्यामाह — महीमू ष्विति । अदितिमु अदितिदेवतामेवावसेऽस्मद्रक्षार्थं सुहुवेम सुष्ठु आह्वयामः । कीदृशीम् । महीं महनीयां सुव्रतानां मातरं शोभनकर्मणां पुरुषाणां मातृवद्धितकारिणीम्, ऋतस्य पत्नीं सत्वस्य पालयित्रीं, तुविक्षत्त्रां बहुराजपालिताम्, अजरन्तीं सदा जरारहिताम्, उरूचीं विस्तीर्णगतिं, सुशर्माणं समीचीनसुखोपेतां सुप्रणीतिं सुखेन कर्मणां प्रणेत्रीम् ।  
द्वितीययुग्मे पुरोनुवाक्यामाह - सुत्रामाणमिति । स्वस्तये क्षेमायादितिमारुहेम प्राप्नुयाम । कीदृशीम् । सुत्रामाणं सुष्ठु त्रात्रीम् । पृथिवीं विस्तीर्णाम् । द्यां द्योतमानाम् । अनेहसं कालात्मिकां चिरकालस्थायिनीमित्यर्थः । दैवीं नावम् । यथा मनुष्यनिर्मिता नौः समुद्रस्योपरि तिष्ठति तथा देवनिर्मिता भूमिर्महाजलस्योपरि वर्तत इत्यर्थः । स्वरित्रां सुप्ठु शत्रुभ्यः पालयित्रीम् । अनागसं पापरहिताम् । अस्रवन्तीं छिद्ररहिताम् ।  
याज्यामाह - इमाँ स्विति । इमां भूमिं नावं नौसदृशीं सुष्ठ्वारुहं प्राप्तवानस्मि । कीदृशीम् । शतसंख्याकान्यरित्राणि चोरेभ्यो रक्षकाण्यायुधानि यस्यां ता शतारित्रा, तां दिक्पालकैः पालितामित्यर्थः । शतसंख्याकाः स्फ्यसदृशास्तरणदण्डा यस्यां सा शतस्फ्या ताम् । मण्डूककूर्मादिभिर्जलस्योपरि धारितामित्यर्थः । अच्छिद्रामधोभागे जलस्य प्रवेशच्छिद्ररहिताम् । पारयिष्णुमभीष्टफलस्य पारं नेतुं समर्थाम् ।  
2 युद्धभूमिं प्राप्तस्य जयार्थिन इष्टिं विधत्ते - “वैश्वानरं द्वादशकपालं निर्वपेदायतनं गत्वा संवत्सरो वा अग्निर्वैश्वानरः .... द्वादशकपालं निर्वपति देवानामेवाऽऽयतने यतते जयति तँ संग्रामम्” (सं॰ का॰२ प्र॰२ अ॰६) इति । यस्मिन्नायतने युद्धं भविष्यति तत्प्राप्य तस्मिन्प्रदेशे निर्वपेत् । संवत्सरदेवताया भूबलस्य स्वामित्वात्तया पालिते देशे देवानां जयस्तद्वदयमपि प्रयतते तस्माज्जयति ।  
3 मारणादिपापार्थं प्रवृत्तयोः परस्परवैरिणोरन्नं यो भुङ्क्ते तस्य प्रायश्चित्तरूपामिष्टिं विधत्ते - “एतस्मिन्वा एतौ मृजाते यो विद्विषाणयोरन्नमत्ति वैश्वानरं द्वादशकपालं निर्वपेद्विद्विषाणयोरन्नं जग्ध्वा संवत्सरो वा अग्निर्वैश्वानरः संवत्सरस्वदितमेवात्ति नास्मिन्मृजाते” (सं॰ का॰२ प्र॰२ अ॰६) इति । अविचारादिना परस्परमारणोद्युक्तौ विद्विषाणौ तावेतौ स्वकीयान्नभुजि स्वकीयं पापं मृजाते लेपयतः । संवत्सरदेवेन स्वदितं निर्दोषीकृतमेवान्नमसावत्ति । अतस्तौ नास्मिल्ँलेपयतः ।  
4 यावुभौ परस्परमद्रोहाय शपथं कुरुतस्तयोर्मध्ये प्रथमं द्रुह्यतः प्रायश्चित्तायेष्टिं विधत्ते - “संवत्सराय वा एतौ सममाते यौ सममाते तयोर्यः पूर्वोऽभिद्रुह्यति तं वरुणो गृह्णाति वैश्वानरं द्वादशकपालं निर्वपेत्सममानयोः पूर्वोऽभिद्रुह्य संवत्सरो वा अग्निर्वैश्वानरः संवत्सरमेवाऽऽप्त्वा निर्वरुणं परस्तादभिद्रुह्यति नैनं वरुणो गृह्णाति” (सं॰ का॰२ प्र॰२ अ॰६) इति । संवत्सराय संवत्सरदेवं साक्षिणं कृत्वेत्यर्थः । सममाते सम्यक्शपथं कुरुतः । वरुणग्रहणं नाम रोगोत्पत्तिः । निर्वरुणं रोगनिवारकं संवत्सरदेवमेव प्रथमतः । प्राप्य पश्चात्तद्बलेन युक्तो द्रोहं कृतवान्भवति । ततो नास्य वरुणग्रहणं भवति ।  
5 अविं प्रतिगृहीतवतः पापपरिहारायेष्टिं विधत्ते - “आव्यं वा एष प्रतिगृह्णाति योऽविं प्रतिगृह्णाति वैश्वानरं द्वादशकपालं निर्वपेदविं प्रतिगृह्य संवत्सरो वा अग्निर्वैश्वानरः संवत्सरस्वदितामेव प्रतिगृह्णाति नाऽऽव्यं प्रतिगृह्णाति” (सं॰ का॰२ प्र॰२ अ॰६) इति ।  
अवत्यस्मादित्याव्यं पापम् । श्लेष्मरोग इति केचित् । संवत्सरेण स्वदितां निर्दोषीकृतम् ।  
6 अधस्तादुपरिष्टाच्चोभयतो दन्तैर्युक्तं प्राणिस्वरूपं प्रतिगृहीतवतः पापपरिहारायेष्टिं विधत्ते - “आत्मनो वा एष मात्रामाप्नोति य उभयादत्प्रतिगृह्णात्यश्वं वा पुरुषं वा वैश्वानरं द्वादशकपालं निर्वपेदुभयादत्प्रतिगृह्य संवत्सरो वा अग्निर्वैश्वानरः संवत्सरस्वदितमेव प्रतिगृह्णाति नाऽऽत्मनो मात्रामाप्नोति” (सं॰ का॰२ प्र॰२ अ॰६) इति । मात्रां हिंसाम् । उभयतो दन्ता यस्य तत्स्वरूपमुभयादत् ।  
7 धनलाभमुद्दिश्य दातृसमीपं गमिष्यत इष्टिं विधत्ते - “वैश्वानरं द्वादशकपालं निर्वपेत्सनिमेष्यन्त्संवत्सरो वा अग्निर्वैश्वानरो यदा खलु वै संवत्सरं जनतायां चरत्यथ स धनार्घो भवति यद्वैश्वानरं द्वादशकपालं निर्वपति संवत्सरसातामेव सनिमभि प्रच्यवते दानकामा अस्मै प्रजा भवन्ति” (सं॰ का॰२ प्र॰२ अ॰६) इति । सनिं धनलाभम् । लोके यो याचको दातृजनसमूहे संवत्सरं चरति तदानीमसौ धनसमृद्धो भवति । संवत्सरदेवेन सातां दत्तामेव सनिं धनलब्धिमभिप्राप्नोति । अस्य प्रजाश्च दानशीला भवन्ति ।  
8 तयेष्ट्या दातृसमीपे धनं लब्ध्वा गृहे समागतस्य नैमित्तिकीमिष्टिं विधत्ते - “यो वै संवत्सरं प्रयुज्य न विमुञ्चत्यप्रतिष्ठानो वै स भवत्येमेव वैश्वानरं पुनरागत्य निर्वपेद्यमेव प्रयुङ्क्ते तं भागधेयेन विमुञ्चति प्रतिष्ठित्यै” (सं॰ का॰२ प्र॰२ अ॰६) इति । संवत्सररूपं वैश्वानरं प्रयुज्य धनलाभार्थमिष्ट्या निर्बध्य यो न मुञ्चेत्सोऽप्रतिष्ठितो भवति । पुनरिष्ट्या तदीयभागं दत्त्वा तं विमुञ्चति विसर्जितवान्भवति ।  
तत्रेतिकर्तव्यतां कांचिद्विधत्ते - “यया रज्ज्वोत्तमां गामाजेत्तां भ्रातृव्याय प्रहिणुयान्निर्ऋतिमेवास्मै प्रहिणोति” (सं॰ का॰२ प्र॰२ अ॰६) इति । दातृभ्यो लब्धासु गोषूत्तमां गां यया रज्ज्वा बद्ध्वा समानयति तां रज्जुं भ्रातृव्यविनाशार्थं तदीयगोष्ठे प्रक्षिपेत् । तथा सति निर्ऋतिं दारिद्र्यरूपां राक्षसीमेव भ्रातृव्यार्थं प्रेषयति ।

पश्वर्थी निर्वपेदैन्द्रं चरुं यद्वेन्द्रियावते ॥३३॥  
पुरोडाशं ब्राह्मतेजो वाञ्छन्घर्मवते चरेत् । अन्नार्थ्यर्कवते कुर्याद्भूत्यर्थी तु हविस्त्रयम् ॥३४॥  
घर्मेन्द्रियार्कैर्युक्तेभ्य इन्द्रेभ्यस्तद्यथाक्रमम् । अंहोमुचे पापघाती वैमृधायान्यपीडितः ॥३५॥  
बद्धो वा परियत्तो वा नात्र इन्द्राय निर्वपेत् । अर्काश्वमेधयुक्ताय महायज्ञेच्छुराचरेत् ॥३६॥  
ऐन्द्रचर्वादयः प्रोक्ता अनुवाकेऽत्र सप्तमे । इन्द्रं व इत्यत्र सर्वस्तदर्थ उपवर्णितः ॥३७॥  
(अथ प्रथमकाण्डे षष्ठप्रपाठके द्वादशोऽनुवाकः) ।  
सप्तमादिष्वेकादशान्तेषु पञ्चस्वनुवाकेषु याजमानब्राह्मणप्रसङ्गादाध्वर्यवब्राह्मणमपि कियदभिहितम् । द्वादशानुवाके याज्या (पुरोनुवाक्या) उच्यन्ते ।   
1 काम्येष्टिकाण्डे सप्तमानुवाके काचिदिष्टिरेवमाम्नायते - “ऐन्द्रं चरुं निर्वपेत्पशुकाम ऐन्द्रा वै पशव इन्द्रमेव स्वेन भागधेयेनोप धावति स एवास्मै पशून्प्र यच्छति पशुमानेव भवति” (सं॰ का॰२ प्र॰२ अ॰७) इति । पशूनामैन्द्रत्वमर्थवादान्तरे द्रष्टव्यम् ।  
पुरोडाशादिपरित्यागेन चरुविधानं प्रशंसति - “चरुर्भवति स्वादेवास्मै योनेः पशून्प्र जनयति” (सं॰ का॰२ प्र॰२ अ॰७) इति ।  
वाजपेये हि नैवारं चरुमश्वानवघ्रापयेत् । अश्वमेधेऽपि लाजीनित्यादिमन्त्रेणाश्वायान्नमुपावहरन्ति । तच्च भक्षितमन्नमुत्पत्स्यमानानामश्वानां रेतोरूपेण बीजमित्यभिप्रेत्य चरोः पशुयोनित्वमत्राभिधीयते ।  
तस्या ऐन्द्रेष्टेः पुरोनुवाक्यामाह - इन्द्रं व इति । हे ऋत्विग्यजमाना वो युष्माकं जनेभ्यः पुत्रभृत्यादिजनसिद्ध्यर्थं विश्वतस्परि सर्वस्य जगत उपरि स्थितमुत्कृष्टत्वेन वर्तमानमिन्द्रं हवामह आह्वयामः । स चेन्द्रोऽस्माकं केवलोऽस्त्वसाधारणोऽस्तु । इतरयजमानेभ्योऽप्यधिकमनुग्रहमस्मासु करोत्वित्यर्थः ।  
याज्यामाह - इन्द्रं नर इति । अग्निचयनमनुतिष्ठन्तो नर इन्द्रं नेमधिता वह्न्यादिभिर्देवैः सह नेमस्यार्धस्य हविषो धिता धारणाय हवन्त आह्वयन्ति । अत एव चयनब्राह्मणमेवमाम्नायते — “अर्धेन्द्राणि जुहोति” इति । तन्मन्त्राश्चैवमाम्नायन्ते — “अग्निश्च म इन्द्रश्च मे सोमश्च म इन्द्रश्च मे” इत्यादयः । यद्यस्मात्कारणात्पार्याश्चितेऽग्नावग्निष्टोमादिपारमर्हन्तो यजमानास्ता धियो युनजते युञ्जते तान्यग्निष्टोमादीन्यनुतिष्ठन्ति । तादृश हे इन्द्र त्वं शूरो रक्षोभिरनभिभूतो नृषाता मनुष्येभ्यः सनिता धनस्य दाता शवसोऽस्मदीयस्य बलस्य चकानस्तर्पको भूत्वा नोऽस्मान्गोमति बहुगवादिपशुयुक्ते व्रजे संघ आभजाऽऽभिमुख्येन स्थापय ।  
2 इष्ट्यन्तरं विधत्ते – “इन्द्रायेन्द्रियावते पुरोडाशमेकादशकपालं निर्वपेत्पशुकाम इन्द्रियं वै पशव इन्द्रमेवेन्द्रियावन्त स्वेन भागधेयेनोप धावति स एवास्मा इन्द्रियं पशून्प्र यच्छति पशूमानेव भवति” (सं॰ का॰२ प्र॰२ अ॰७) इति । इन्द्रियं बलं प्रभूतमस्यास्तीतीन्द्रियावान् । क्षीरघृतादिद्वारेणेन्द्रियवृद्धिहेतुत्वात्पशूनामिन्द्रियत्वम् । इन्द्रियं पशून् । चेति समुच्चयेऽध्याहर्तव्यः ।  
तस्यामिष्टौ पुरोनुवाक्यामाह - इन्द्रियाणीति । हे शतक्रतो पञ्चसु जनेषु निषादपञ्चमेषु ब्राह्मणादिवर्णेषु यानि ते तवानुग्रहादिन्द्रियाणि सामर्थ्यानि सन्ति, हे इन्द्र तानि सर्वाणि ते तवानुग्रहादावृणे समन्ताद्गृह्णामि ।  
याज्यामाह - अनु ते दायीति । यजत्र यष्टव्य हे इन्द्र महे महते सर्वेभ्योऽधिकाय ते तुभ्यं सत्रा सत्रेषु विश्वं सर्वं हविर्देवेभिरग्न्यादिभिरनुदायि अनुक्रमेण दीयते । किमर्थम् । वृत्रहत्ये वृत्रवधमनु ते तवेन्द्रियाय बलसिद्ध्यर्थम् । न केवलं वृत्रवधमनुसृत्य किंतु क्षत्त्रमनु त्वदीयं क्षत्त्रियत्वजात्यभिमानमनुसृत्य, सहोऽनु त्वदीयं बलमनुसृत्य, नृषह्ये वैरिमनुष्यतिरस्कारशीलमनुसृत्य, त्वयि यथोक्तान्गुणानवेक्ष्य ते तुभ्यं पुनः पुनर्दीयत इति शेषः ।  
3 अन्यामिष्टिं विधत्ते - “इन्द्राय घर्मवते पुरोडाशमेकादशकपालं निर्वपेद्ब्रह्मवर्चसकामो ब्रह्मवर्चसं वै गर्म इन्द्रमेव घर्मवन्त स्वेन भागधेयेनोप धावति स एवास्मिन्ब्रह्मवर्चसं दधाति ब्रह्मवर्चस्येव भवति” (सं॰ का॰२ प्र॰२ अ॰७) इति । घर्मवते वेदशास्त्रादिप्रयुक्तब्रह्मतेजोयुक्ताय । विद्वत्सु वेदशास्त्रादिरूपेण ब्रह्मवर्चसेन दीप्यत इति ब्रह्मवर्चसस्य घर्मत्वम् ।  
एतस्यामिष्टौ पुरोनुवाक्यामाह - आ यस्मिन्निति । वासयन्ति रथस्योपर्यादित्यमिति वासवा आदित्यस्याश्वाः । ते च सप्तसंख्याकाः । सप्त युञ्जन्ति रथमेकचक्रमिति मन्त्रवर्णात् । न चैवं सत्येको अश्वो वहति सप्तनामेत्यनेन विरोधः । वचनद्वयबलेन विकल्पस्याङ्गीकृतत्वात्, ते च सप्ताश्वाः स्वारुहो यथाऽऽदित्यपरतन्त्रा अपि स्वयमेवाऽऽरोहन्त इव वर्तन्ते, सुशिक्षितत्वेन प्रेरणं विनैव प्रवृत्तत्वात् । तादृशाः सप्ताश्वा यस्मिन्नादित्य आभिवर्तन्ते आतिष्ठन्ति स आदित्य ऋषिर्हातीन्द्रियज्ञान्येव सर्वदा वेदत्रयोपेतत्वात् । अत एवाऽऽम्नायते — “वेदैरशून्यस्त्रिभिरेति सूर्यः” इति । दीर्घश्रुत्तमस्त्रैलोक्यप्रकाशनेन प्रथितकीर्तितमः । ईदृशो घर्मो दीप्यमान आदित्य इन्द्रस्य गृहेऽतिथिः स्वाभीष्टं याचितुं यदा कदाचिदागच्छति तस्येन्द्रस्य महिमा किमिव वक्तव्य इत्यभिप्रायः ।  
याज्यामाह - आमास्विति । आमासु फलपाकरहितास्वोषधीषु पक्वं सम्यक्पाकयुक्तं फलं हे इन्द्र त्वमैरयो वृष्टिद्वारा संपादितवानसि । सूर्यं विचरन्तं परिवर्तनसामर्थ्यप्रदानेन दिव्यारोहयसि । हेतिभिर्यजमाना जुष्टमिन्द्रस्य प्रियं हविः पुरोडाशरूपं तपत सुष्ठु हुतं कुरुत । किमिव, घर्मं न प्रवर्ग्यमिव, सुवृक्तिभिर्हुंकारप्रस्तावादिशोभनभक्तियुक्तैः सामन्सामभिर्घर्मं यथा तपन्ति । गिर्वणसे गीर्भिः स्तुत्यायेन्द्राय गिरः स्तुतिरूपाः प्रयुङ्क्तेति शेषः ।  
4 इष्ट्यन्तरं विधत्ते - “इन्द्रायार्कवते पुरोडाशमेकादशकपालं निर्वपेदन्नकामोऽर्को वै देवानामन्नमिन्द्रमेवार्कवन्त स्वेन भागधेयेनोपधावति स एवास्मा अन्नं प्र यच्छत्यन्नाद एव भवति” (सं॰ का॰२ प्र॰२ अ॰७) इति । बुभुक्षुभिरर्थ्यमानत्वादादरेण स्वीक्रियमाणत्वादन्नस्यार्कत्वम् ।  
तत्र पुरोनुवाक्यामाह - इन्द्रमिदिति । गाथिनः सामगा बृहद्बृहता साम्नेन्द्रमिदिन्द्रमेवानूषतास्तुवन् । ऋच स्तुतावित्यस्माद्धातोरुत्पन्नोऽर्कशब्द ऋचमाचष्टे । अर्केभिर्ऋग्भिरर्किणो बह्वृचा इन्द्रमस्तुवन् । वाणीरन्या अपि वाचो यजूरूपा इन्द्रमस्तुवन् ।  
याज्यामाह - गायन्तीति । हे शतक्रतो गायत्रिणो गायत्रसामयुक्ता उद्गातारस्त्वां गायन्ति । अर्किणो बृह्वृचास्त्वामर्चन्ति स्तुवन्ति । ब्रह्माणस्तदुपलक्षिता अध्वर्यवोऽपि त्वामुद्येमिर उत्थापयन्ति वर्धयन्तीत्यर्थः । किमिव, वंशमिव । यथा कुलाचारादिभिः स्वकीयं वंशमुन्नतं कुर्वन्ति तद्वत् ।  
5 इष्ट्यन्तरं त्रिहविष्कं विधत्ते - “इन्द्राय घर्मवते पुरोडाशमेकादशकपालं निर्वपेदिन्द्रायेन्द्रियावत इन्द्रायार्कवते भूतिकामो यदिन्द्राय घर्मवते निर्वपति शिर एवास्य तेन करोति यदिन्द्रायेन्द्रियावत आत्मानमेवास्य तेन करोति यदिन्द्रायार्कवते भूत एवान्नद्ये प्रति तिष्ठति भवत्येव” (सं॰ का॰२ प्र॰२ अ॰७) इति । तेन घर्मवते निर्वापेणाध्वर्युरस्य यजमानस्य शिरः करोति । एवंविधैश्वर्यादिभिः सभायामुन्नतशिरस्कं करोति । तेनेन्द्रियावते निर्वापेणास्य यजमानस्याऽऽत्मानमेव करोति पुष्टशरीरमेव करोति । अर्कवते निर्वापेण यजमानो भूत एवैश्वर्यं प्राप्त एव सन्नदनयोग्ये सम्यगन्ने प्रतितिष्ठति । भवत्येव पुनरप्यधिकमैश्वर्यं प्राप्नोत्येव । अत्र घर्मवतो हविषि ‘आ यस्मिन्’ इत्यादिके याज्यानुवाक्ये । इन्द्रियावतो हविषि “इन्द्रियाणि शतक्रतो” इत्यादिके । अर्कवतो हविषि “इन्द्रमिद्गाथिनो बृहत्” इत्यादिके ।  
6 इष्ट्यन्तरं विधत्ते - ‘इन्द्रायाँहोमुचे पुरोडाशमेकादशकपालं निर्वपेद्यः पाप्मना गृहीतः स्यात्पाप्मा वा अँह इन्द्रमेवाँहोमुच स्वेन भागधेयेनोप धावति स एवैनं प्राप्मनोऽँहसो मुञ्चति’ (सं॰ का॰२ प्र॰२ अ॰७) इति । अंहःशब्देनात्र नरकहेतुर्निषिद्धाचरणादिरूपः पाप्मोच्यते । पाप्मनोंऽहसोऽत्यधिकात्पापादित्यर्थः ।  
तत्र पुरोनुवाक्यामाह - अँहोमुच इति । गृणानाः स्तुवन्तो वयमोषिष्ठदाव्ने ग्रीष्मकाले दावाग्निनाऽत्यन्तदग्धभूप्रदेशेभ्यो वर्षर्तौ वृष्टिदात्रेंऽहोमुचे पापान्मोचयित्रे मनीषां बुद्धिं प्रभरेम स्वीकुर्मः । कीदृशीं सुमतिं, त्वां तोषयेमेत्येवमादिशोभनमननोपेताम् । हे इन्द्रेदं त्यज्यमानं हव्यं प्रतिगृहाण । तेन यजमानस्य कामाः सत्याः सन्तु ।  
याज्यामाह - विवेषेति । यद्यस्मात्कारणाद्धिषणा पूर्वोक्ता बुद्धिर्मां विवेष व्याप्तवती तस्मादहं सुबुद्धिर्जजान जातवानस्मि । एत एव पार्यादह्नः पुरोत्तमान्मरणदिवसात्पुरा त्वां स्तवै, आमरणं स्तवानीत्यर्थः । यत्र यस्यां धिषणायां सत्यामिन्द्रोऽस्मानंहसः पापात्पीपरदुत्तारितवान्सा धिषणा विवेषेत्यन्वयः । अथवा यत्राहन्यस्मानंहसः पारयति तस्मात्पार्यादह्नः पुरा स्तवा इत्यन्वयः । यथा लोके नावा नद्यां यान्तं नाविकमुभये कुलद्वयवर्तिनो हवन्ते मामुत्तारयेत्याह्वयन्ति तथैवांहसो मुक्तानस्मानुभयकूलप्रभवा आह्वयन्तीत्यर्थः ।  
अत्रैव विकल्पितामन्यां याज्यामाह - प्रसम्राजमिति । हे नरो मनुष्या ऋत्विजः प्रकर्षेणेन्द्रं भजतेति शेषः । कीदृशं, सम्राजं सम्यग्दीप्यमानम् । अध्वराणामग्निष्टोमादीनां प्रथमं मुख्यदेवम् । अंहोमुचं पापान्मोचयितारम् । यज्ञियानां यज्ञसंबन्धिफलानां वृषभं वर्षितारम् । अपां वृष्टिरूपाणामुदकानां नपातमविनाशयितारम् । हयन्तमैश्वर्यस्य गमयितारम् । हेऽश्विनावस्मिन्यजमान इन्द्रियं चक्षुरादिपाटवमोजो बलं च धत्तं स्थापयतम् ।  
7 इष्ट्यन्तरं विधत्ते - “इन्द्राय वैमृधाय पुरोडाशमेकादशकपालं निर्वपेद्यं मृधोऽभि प्रवेपेरन्राष्ट्राणि वाऽभि समियुरिन्द्रमेव वैमृध स्वेन भागधेयेनोप धावति स एवास्मान्मृधोऽपहन्ति” (सं॰ का॰२ प्र॰२ अ॰७) इति । मृधो वैरिणो यं यजमानमभितः प्रवेपेरन्प्रकर्षेण कम्पयेयुर्भीतिमुत्पादयेयुः । अथवा राष्ट्राणि देशानभितो विनाशयितुं समियुः संगता भवेयुः, तस्य यजमानस्य रक्षायै वैमृधाय शत्रुविनाशकायेन्द्राय निर्वपेत् । स चेन्द्रोऽस्माद्यजमानान्मृधः शत्रूनपहन्ति ।  
तत्र पुरोनुवाक्यामाह - वि न इन्द्रेति । हे इन्द्र नोऽस्माकं मृधः शत्रून्विशेषेण जहि । किंच, पृतन्यतोऽस्मान्घातयितुं सेनामिच्छतः शत्रून्नीचान्न्यग्भूतान्यच्छोपरतान्कुरु । यश्चान्योऽस्मानभिदासत्युपक्षपयति तमीं तमपि वैरिणमधस्पदमस्मत्पादयोः प्रणतशिरस्कं कृधि कुरु ।  
तत्र याज्यामाह - इन्द्र क्षत्रमिति । हे इन्द्र वामं वननीयं क्षत्रं क्षताद्रक्षणमोजोऽस्मदीयं बलं चाभिलक्ष्याजायथा एतत्सर्वं संपादयितुं जातोऽसि । चर्षणीनां मनुष्याणां हे वृषभ कामानां वर्षकामित्रयन्तं शत्रुभावमिच्छन्तं जनमपानुदस्तिरस्कृतवानसि । देवेभ्यो हविष्प्रदानादिव्यवहारिभ्यो यजमानेभ्य उरुं विस्तीर्णं लोकं भोगस्थानमकृणोरु कृतवानेवासि ।  
तस्यामेवेष्टौ विकल्पितां पुरोनुवाक्यामाह - मृगो नेति । हे इन्द्र भीमो भयंकरः कुचरः प्राणिभक्षणादिरूपकुत्सिताचरणशीलो गिरिष्ठाः पर्वतनिवासी मृगो न सिंहव्याघ्रादिमृग इव परस्याः परावतो महतो दूरादाजगामास्मद्विरोधिनं हन्तुमागतोऽसि । आजगन्थेति हि शाखान्तरे मध्यमपुरुषः पठितः । सृकं परशरीरादिषु सरणशीलं तिग्मं तीक्ष्णं पविं वज्रं संशाय सम्यक्तीक्ष्णं कृत्वा विशेषेण शत्रूंस्ताडय । मृधो योद्धॄञ्शत्रून्विशेषेण नुदस्व निराकुरु ।  
विकल्पितां याज्यामाह - वि शत्रूनिति । हे इन्द्र शत्रून्विशेषेण नुद निराकुरु । मृधो योद्धॄनपि विशेषेण नुद । वृत्रस्य हनू विरुज विशेषेण भग्नीकुरु । त्वं भामितः क्रुद्धः सन्नभिदासतोऽस्मानुपक्षपयतोऽमित्रस्य वैरिणो मन्युं विशेषेण भग्नं कुरु ।  
8 इष्ट्यन्तरं विधत्ते - “इन्द्राय त्रात्रे पुरोडाशमेकादशकपालं निर्वपेद्बद्धो वा परियत्तो वेन्द्रमेव त्रातार स्वेन भागधेयेनोप धावति स एवैनं त्रायते” (सं॰ का॰२ प्र॰२ अ॰७) इति । बद्धः शृङ्खलया निगडितः । परियत्तः शृङ्खलामन्तरेण परितो भटैवरुद्धः ।  
तत्र पुरोनुवाक्यामाह - त्रातारमिति । त्रातारं शृङ्खलाबन्धाद्रक्षितारम् । अवितारं भटावरोधाद्रक्षितारम् । शूरं बन्धकानामवरोधकानां च तिरस्कारे क्षमम् । हवे हवे सुहवं सर्वस्मिन्होमे सुखेनाऽऽह्वातुं शक्यम् । शक्रं सर्वेषु कार्येषु शक्तियुक्तम् । पुरुहूतं बहुभिर्यजमानैराहूतमिन्द्रं हुवे नु आह्वयाम्येव । प्रतिविशेषणमिन्द्रशब्दावृत्तिर्वाक्यभेदार्थम् । त्रातारमिन्द्रं हुवे । अवितारमिन्द्रं हुव इत्येवं वाक्यभेदः । तैश्च बहुभिर्वाक्यैरादरातिशयः प्रदर्श्यते । इन्द्राऽऽगच्छ हरिव आगच्छेत्यादौ तद्दर्शनात् । लोकेऽप्यतिबालं पुत्रमुपलालयितुं पितरागच्छ भ्रातरागच्छेत्यादौ दृश्यते । मघवा धनवानिन्द्रो नोऽस्मभ्यं स्वस्ति धातु अविनाशं ददातु ।  
तत्रैव याज्यामाह – मा ते अस्यमिति । हे सहसावन्बलवन्निन्द्रास्यां परिष्टौ परित्राणार्थं क्रियमाणायामिष्टौ वयमघाय वैकल्याय मा भूम, अस्मदनुष्ठिते कर्मणि वैकल्यं मा भूदित्यर्थः । हे हरिवो हरिभिरश्वैस्तद्वन्परादै परादातुं त्वामवज्ञातुं वयं मा भूम कदाचिदप्यवज्ञां मा करवामेत्यर्थः । त्वं नोऽस्मानवृकेभिर्हिंसकरहितैर्वरूथैर्गृहैस्त्रायस्व । तादृशान्गृहान्प्रयच्छ । सूरिषु विद्वत्सु यजमानेषु मध्ये वयं तव प्रिया भवेम ।  
9 इष्ट्यन्तरं विधत्ते - “इन्द्रायार्काश्वमेधवते पुरोडामेकादशपालं निर्वपेद्यं महायज्ञो नोपनमेदेते मै महायज्ञस्यान्त्ये तनू यदर्काश्वमेधाविन्द्रमेवार्काश्वमेधवन्त स्वेन भागधेयेनोप धावति स एवास्मा अन्ततो महायज्ञं च्यावयत्युपैनं महायज्ञो नमति” (सं॰ का॰२ प्र॰२ अ॰७) इति । अश्वमेधयज्ञस्य साधनभूतो योऽग्निः सोऽर्कः । यश्च तत्फलभूत आदित्यः सोऽश्वमेधः । अत एव पञ्चमकाण्डे पञ्चार्काहुतिविधिशेषार्थवादे समाम्नायते - “अर्को वा एष यदाग्निरसावादित्योऽश्वमेधो यदेता आहुतीर्जुहोत्यर्काश्वमेधयोरेव ज्योतीँषि संदधाति” इति । अश्वमेधब्राह्मणेऽप्याम्नायते - “अग्निर्वा अश्वमेधस्य योनिरायतम् । सूर्योऽग्नेर्योनिरायतनम् । यदश्वमेधेऽग्नौ चित्य उत्तरवेदिं चिनोति । तावर्काश्वमेधौ” इति । वाजसनेयिनोऽपि चित्यस्याग्नेरुपासने समामनन्ति — “एष वा अश्वमेधो य एष तपति तस्य संवत्सर आत्माऽयमग्निरर्कस्तस्येमे लोका आत्मानस्तावेतावर्काश्वमेधौ” इति । इन्द्रः स्तुतयोरग्न्यादित्ययोः स्वामित्वादर्काश्वमेधवानित्युच्यते । यं यजमानं प्रत्यश्वमेधराजसूयरूपो महायज्ञो नोपनमेन्न प्राप्नुयात्स यजमानोऽर्काश्वमेधस्वामिने निर्वपेत् । यावेतावर्काश्वमेधशब्दवाच्यावग्न्यादित्यौ तावुभौ महायज्ञस्याश्वमेधस्यान्त्ये तनू प्रारम्भसमाप्तिकोट्योर्वर्तमानशरीरे । चित्याग्निः साधनत्वेन प्रारम्भकोटौ वर्तते । आदित्यः फलरूपत्वेन समाप्तिकोटिगामी । स एवेन्द्र एवास्मै यजमानस्य समीपे महायज्ञं प्रेरयति । स च महायज्ञ एनं यजमानमुपनमति प्राप्नोति ।  
तत्र पुरोनुवाक्यामाह - अनवस्त इति । हे पुरुहूत बहुभिर्यजमानैराहूतेन्द्र ते तव रथमनवो मनुष्यास्तक्षंस्तक्षन्तु संस्कुर्वन्तु । किमर्थम् । अश्वायाश्वं संयोक्तुम् । त्वष्टा देवः शिल्पी द्युमन्तं दीप्तिमन्तं वज्रं तक्षतु । ब्रह्माणो ब्राह्मणा ऋत्विजोऽर्कैरर्चनसाधनैर्मन्त्रैर्महयन्तः पूजयन्त इन्द्रमवर्धयन्यशसा वर्धयन्तु । अहयेऽहिमघं महायज्ञप्राप्तिप्रतिबन्धकं पापं हन्तवा उ अवश्यं हन्तुमवर्धयन्नित्यन्वयः ।  
याज्यामाह - वृष्णे यत्त इति । हे इन्द्र यद्यदा वृष्णे ते कामाभिवर्षिणस्तव संबन्धिनमर्कमर्चनीयं वृषणं वर्षणं (कं) फलाभिवर्षकं यागं ग्रावाणः साधनभूता दृषदुपलादयः पदार्था अर्चानर्चयन्ति अलंकुर्वन्ति, तदानीमदितिर्वेदिरूपा पृथिवी सजोषास्त्वया समानप्रीतिर्भवतु । इन्द्रेषिता इन्द्रप्रेरिता ये पवयो वज्राः सन्ति तेऽप्यरथा अनश्वासो रथाश्वनिरपेक्षा एव दस्यून्महायज्ञप्राप्तिप्रतिबन्धकानसुरानभ्यवर्तन्ताभिलक्ष्य हन्तुं प्रवर्तन्ताम् ॥

ग्रामार्थ्यन्वृजवे कुर्यादिन्द्राण्यै सैन्यकामुकः । युद्धार्थी नष्टधैर्यो वा कुर्यान्मन्युमते हविः ॥३८॥  
दात्रेऽन्यदीयदानार्थी प्रदात्रे तूत्तमर्णकः । राज्यभ्रष्टो भ्रश्यमानो वा सुत्राम्णे चरेद्धविः ॥३९॥  
संपद्योग्यस्त्वन्यसाम्ये सत्यैन्द्रे (न्द्रं) संपदे चरेत् । अष्टमे त्वनुवाकेऽस्मिन्नन्वृजुप्रमुखाः श्रुताः ॥४०॥  
तदर्थोऽन्वह मासा इत्यत्र सम्यङ्निरूपितः ॥  
(अथ प्रथमकाण्डे सप्तमप्रपाठके त्रयोदशोऽनुवाकः)।  
द्वादशे वाजपेयमन्त्राः समापिताः । त्रयोदशे काम्ययाज्या (पुरोनुवाक्या) उच्यन्ते ।  
1 काम्येष्टिकाण्डे काचिदिष्टिरेवमाम्नायते — “इन्द्रायान्वृजवे पुरोडाशमेकादशकपालं निर्वपेद्ग्रामकाम इन्द्रमेवान्वृजु स्वेन भागधेयेनोप धावति स एवास्मै सजाताननुकान्करोति ग्राम्येव भवति” (सं. का.२ प्र.२ अ.८) इति । अनुकूलश्चासावृजुश्चेत्यन्वृजुः, साहाय्यकरणमानुकूल्यम् । विरोधानाचारणमृजुत्वं तादृशम् । इन्द्रोऽस्मै यजमानाय सजाताञ्ज्ञातिप्रभृतिबन्धूननुकानेतस्मिन्ननुकूलान्करोति । ततोऽयं ग्रामस्वामी भवत्येव ।  
तत्र पुरोनुवाक्यामाह — अन्वहेति । अहशब्द इच्छब्दश्च समुच्चये । चैत्रादयो मासास्ते च जायमानमिन्द्रमनुसृत्याजिहतास्माननुग्रहीतुं प्राप्तवन्तः । एवं वनान्योषधयः पर्वता वावशाने अस्मान्कामयमाने रोदसी द्यावापृथिव्यावापश्चाजिहतेति योजना । षोढा वाक्यानि भेत्तुं षडनुशब्दाः । स च भेद आदरार्थः ॥  
अथ याज्यामाह — अनु त इति । यजत्र यष्टव्य हे इन्द्र महे महते सर्वेभ्यो देवेभ्योऽधिकाय ते तुम्यं सत्रा सत्रेषु विश्वं सर्वं हविर्देवेभिरग्न्यादिभिरनुदायि अनुक्रमेण दीयते । किमर्थम् । वृत्रहत्ये वृत्रवधमनु ते तवेन्द्रियाय बलसिद्ध्यर्थम् । न केवलं वृत्रवधमनुसृत्य क्षत्रमनु त्वदीयं क्षत्रियत्वजात्यभिमानं चानुसृत्य, सहोऽनु त्वदीयमेव बलमनुसृत्य, नृषह्ये वैरिमनुष्यतिरस्कारशीलमनुसृत्य, त्वयि यथोक्तान्गुणानवेक्ष्य ते तुभ्यं पुनः पुनर्दीयत इति शेषः ।  
2 इष्ट्यन्तरं विधत्ते — “इन्द्राण्यै चरुं निर्वपेद्यस्य सेनाऽसँशितेव स्यादिन्द्राणी वै सेनायै देवतेन्द्राणीमेव स्वेन भागधेयेनोप धावति सैवास्य सेनाँ स श्यति (सं. का.२ प्र.२. अ.८)” इति । असंशिता तीक्ष्णा न भवति (वेत्) स्वकार्यक्षमा नैव भवेदित्यर्थः ।  
तस्यामिष्टौ कंचिदङ्गविशेषं विधत्ते — “बल्बजानपीध्मे सं नह्येद्गौर्यत्राधिष्कन्ना न्येमहत्ततो बल्बजा उदतिष्ठन्गवामेवैनं न्यायमपिनीय गा वेदयति” (सं. का.२ प्र.२ अ.८) इति । बल्बजास्तृणविशेषाः । तानपि चोदकप्राप्त इध्मे सम्यग्बध्नीयात् । अधिष्कन्नाऽधिकं पुरीषं प्राप्ता गौर्यत्र देशे न्यमेहन्नितरां मूत्रं करोति, ततो देशाद्वल्बजा उत्पद्यन्ते । तेषां च बल्बजानां बद्धत्वेन यजमानं गवामेव न्यायमपिनीय प्रापय्य गा वेदयति लम्भयति । गवां न्यायः स्वाधीनतया शिक्षितत्वम् । यथा धेनवः शिक्षिताः प्रतिदिनमरण्ये गत्वा यत्र क्वापि पलायनलक्षणं चापलं परित्यज्य काले स्वगृहमेवाऽऽयान्त्यनायासेन दुह्यन्ते यथा वा बलीवर्दाः शिक्षिताः सन्तो रथादीन्स्वामिन इच्छानुसारेण वहन्ति, तथा सेनायाः स्ववशत्वेन कार्यकारित्वं गोन्यायः । गा वेदयति गोवद्धितां स्वाधीनां कार्यकारित्वेन प्रापयतीत्यर्थः ।  
तत्र पुरोनुवाक्यामाह — इन्द्राणीमिति । आसु नारिषु देवस्त्रीषु मध्ये सेनास्वामिभूतामिन्द्राणीं सुपत्नीं पतिव्रतामहमश्रवम् । अपरं चनान्यदप्येकमस्ति, अस्या इन्द्राण्याः पतिर्जरसा नहि मरते नैव म्रियते ।  
तत्रैव याज्यामाह — नाहमिति । हे इन्द्राणि अहं सख्युर्वृषाकपेर्ऋते त्वत्प्रियमिन्द्रं विना यं कमप्यन्यं देवं न रारण नैव कीर्तयामि । यस्य ममाप्यमप्सु भवमिदं हविः सोमपुरोडाशादिकं प्रियमिष्टं भूत्वा देवेषु गच्छति सर्वान्देवान्प्राप्नोति, तादृशोऽहमिति पूर्वत्रान्वयः ।  
3 इष्ट्यन्तरं विधत्ते — “इन्द्राय मन्युमते मनस्वते पुरोडाशमेकादशकपालं निर्वषेत्संग्रामे संयत्त इन्द्रियेण वै मन्युना मनसा सङ्ग्रामं जयतीन्द्रमेव मन्युमन्तं मनस्वन्त स्वेन भागधेयेनोप धावति स एवास्मिन्निन्द्रियं मन्युं मनो दधाति जयति तँ संग्रामम्” (सं. का.२ प्र.२ अ.८) इति । मनस्वते धैर्योपेताय, संग्रामे युद्धे संयत्ते सम्यक्प्रवृत्ते सति, इन्द्रियेण पाणिपादादीन्द्रियपाटवेन, मन्युना वैरिविषयकोपाधिक्येन, मनसा पलायनभीत्यादिवर्जनरूपेण धैर्येण ।  
तत्र पुरोनुवाक्यामाह — यो जात इति । यो देव इन्द्रो जात एवोत्पन्नमात्र एव प्रथमो देवानां मध्ये मुख्यो मनस्वान्धैर्यवांश्च भूत्वा   
क्रतुना वृत्रवधादिकर्मणा देवानन्यानग्न्यादीन्पर्यभूषदतिक्रान्तवान् । यस्येन्द्रस्य शुष्माद्बलाद्रोदसी द्यावापृथिव्यावभ्यसेतामबिभीताम् । भ्यस, भय इति धातुः । जनासो हे जनाः स इन्द्रो नृम्णस्य स्वकीयबलस्य मह्ना महिम्ना युष्मानवत्विति शेषः ।  
याज्यामाह — आ त इति । उग्र हे इन्द्राऽऽसमन्तात्ते तवोती रक्षणं महोऽधिकम् । यद्यस्माद्रक्षणादस्मदीयाः सेनाः समन्यवो वैरिविषयकोपयुक्ताः सत्यः समरन्त सम्यगरमन्त क्रीडा अकुर्वन्परबलं नैवागणयन्नित्यर्थः । स(किं)च नर्यस्य मनुष्यहितस्य ते तव बाहुवोर्दिद्युत्खड्गादिदीप्तिः पताति सर्वत्र प्रसरति । ते मनो विष्वद्रियग्बहुमुखं सन्मा विचारीन्मा विचरतु ।  
पूर्वोक्तामेवेष्टिं फलान्तराय विधत्ते — “एतामेव निर्वपेद्यो हतमनाः स्वयंपाप इव स्यादेतानि हि वा एतस्मादपक्रान्तान्यथैष हतमनाः स्वयंपाप इन्द्रमेव मन्युमन्तं मनस्वन्त स्वेन भागधेयेनोप धावति स एवास्मिन्निन्द्रियं मन्युं मनो दधाति न हतमनाः स्वयंपापो भवति” (सं. का.२ प्र.२ अ.८) इति । यः पुरुषो रोगेण द्रव्यहान्यादिना वा हतमना नष्टचित्तः सन्स्वयंपाप इव भ्रान्त इव स्यात्, एतस्मात्पुरुषादेतानीन्द्रियमन्युधैर्याणि अपक्रान्तानि । अथेदानीमेष पुरुषो नष्टचित्तः स्वयं भ्रान्तो भवति तादृश एतामेव निर्वपेदिति पूर्वत्रान्वयः । एतस्यामपीष्टौ पूर्वोक्ते एव याज्यानुवाक्ये ।  
4 इष्ट्यन्तरं विधत्ते — “इन्द्राय दात्रे पुरोडाशमेकादशकपालं निर्वपेद्यः कामयेत दानकामा मे प्रजाः स्युरितीन्द्रमेव दातार स्वेन भागधेयेनोप धावति स एवास्मै दानकामाः प्रजाः करोति दानकामा अस्मै प्रजा भवन्ति” (सं. का.२ प्र.२ अ.८) इति ।  
तत्र पुरोनुवाक्यामाह — मा न इति । हे इन्द्र नोऽस्मानस्मदीयाः प्रजाश्च मा मर्धीः कलहार्थिनो मा कार्षीः । किंतु प्रकर्षेण दाशुषे हव्यं दत्तवत्ते यजमानाय दातवे दातुं ते त्वदीयं यद्भूरि धनं संचितमस्ति तदाभर तदाहर । आहृत्य च नोऽस्मभ्यं दद्धि देहि । हे इन्द्र नव्ये नूतने देष्णे त्वद्दानसाधने शस्ते प्रशस्तेऽस्मिन्कर्मणि त उक्थे त्वदीये शस्त्रे स्तुवन्तो वयं प्रब्रवाम प्रकर्षेण प्रार्थयामहे ।  
तत्रैव याज्यामाह — आ तू भरेति । हे इन्द्र त्वमा तू भर धनमाहरैव । एतत्त्वदाहृतं धनं माकिर्मैव परिष्ठात्परत्र मा तिष्ठतु । यस्मात्त्वां वसूनां वसुपतिरिति विद्म । कस्यचिदेव धनस्य पतिर्न भवसि, किंतु सर्वेषामिति विवक्षया वसूनां वसुपतिमित्युक्तम् । यस्मादेवं विद्म तस्मादाहरेत्यन्वयः । हे इन्द्र त्वदीयं माहिनं महनीयं दत्रं दातव्यं यद्धनमस्ति हे हर्यश्व हरिनामकाभ्यामश्वाभ्यामुपेतेन्द्र तद्धनमस्मभ्यं प्रयन्धि प्रयच्छ ।  
5 इष्ट्यन्तरं विधत्ते — “इन्द्राय प्रदात्रे पुरोडाशमेकादशकपालं निर्वपेद्यस्मै प्रत्तमिव सन्न प्रदीयेतेन्द्रमेव प्रदातार स्वेन भागधेयेनोप धावति स एवास्मै प्र दापयति” (सं. का.२ प्र.२ अ.८) इति । प्रदात्रे प्रदापयित्रे । वाक्यस्यान्ते प्रदापयतीति श्रवणात् । यस्मा उत्तमर्णाय प्रतिग्रहीत्रे दायादाय वाऽधमर्णादिः पुरैव प्रकर्षेण दत्तमित्येवं दातव्यं धनमपलपति तद्धनं स्वत्वेन व्यवहिते । वस्तुतस्तु नैव प्रत्तं, तादृश उत्तमर्णादिर्निर्वपेत् ।  
तत्र पुरोनुवाक्यामाह — प्रदातारमिति । प्रकर्षेण दातारं दापयितारमिन्द्रं हविषा युक्ता वयमाहवामह आह्वयामः । हे इन्द्र, उभावपि हस्तौ धनेन पृणस्व पूरय । ततो ममाऽऽभिमुख्येन दक्षिणाद्धस्तात्प्रयच्छ, सव्यादप्याभिमुख्येन प्रयच्छ ।   
तत्र याज्यामाह — प्रदातेति । प्रदाता प्रकर्षेण दाता । वज्त्री वज्रवान् । वृषभोऽभिमतानां धनानां वर्षिता । तुराषाट् शत्रूणां शीघ्रमभिभविता । शुष्मी बलवान् । राजा दीप्यमानः । वृत्रहा वृत्रं हतवान् । सोमपावा सोमस्य पाता । ईदृशस्त्वमस्मिन्यज्ञे बर्हिषि वेद्यां स्तीर्णदर्भ आनिषद्याऽऽगत्योपविश्याथानन्तरं शं सुखकरो योरनिष्टवियोजयिता भव ।  
6 इष्ट्यन्तरं विधत्ते — “इन्द्राय सुत्राम्णे पुरोडाशमेकादशकपालं निर्वपेदपरुद्धो वाऽपरुध्यमानो वेन्द्रमेव सुत्रामाण स्वेन भागधेयेनोप धावति स एवैनं त्रायतेऽनरुपध्यो भवति” (सं.का.२ प्र.२ अ.८) इति । सुत्राम्णे सुष्ठु त्रात्रे । अपरुद्धश्चिरं राज्याद्भ्रष्टः । अपरुध्यमान इदानीमेव भ्रश्यमानः । अनपरुध्यो भ्रंशाविषयः ।  
तत्र पुरोनुवाक्यामाह — इन्द्र इति । अयमिन्द्रः सुत्रामा सुष्ठु त्राता स्ववान्धनवानवोभी रक्षणैः सुमृडीकः सुखकरो विश्ववेदा अस्मदनुष्ठितकृत्स्नपरिचर्याभिज्ञो भवतु । बाधतामस्मान्बाधमानानां वैरिणां द्वेषो विद्वेषी स इन्द्रोऽस्माकमभयं कृणोतु करोतु । तत्प्रसादाद्वयं सुवीर्यस्य वैर्यभिभवसामर्थ्यस्य पतयः स्याम स्वामिनो भवेम ।  
याज्यामाह — तस्य वयमिति । वयं यज्ञियस्य यज्ञसंबन्धिनस्तस्येन्द्रस्य सुमतावनुग्रहयुक्ते चित्ते स्थिता भवेम । अपि च भद्रे परममङ्गले सौमनसे मनःसमाधानेऽवस्थिताः स्याम । सुत्रामा सुष्ठु त्राता स्ववान्धनवान्स इन्द्रोऽस्मे अस्माकं द्वेषो द्वेष्यानाराच्चिद्दूरादेव युयोतु पृथक्करोतु । कीदृशानामस्माकं सनुतः सनुतां हविर्दातृणाम् ।  
7 इष्ट्यन्तरं विधत्ते — “इन्द्रो वै सदृङ् देवताभिरासीत्स न व्यावृतमगच्छत्स प्रजापतिमुपाधावत्तस्मा एतमैन्द्रमेकादशकपालं निरवपत्तेनैवास्मिन्निन्द्रियमदधाच्छक्वरी याज्यानुवाक्ये अकरोद्वज्रो वै शक्वरी स एनं वज्रो भूत्या ऐन्ध सोऽभवत्सोऽबिभेद्भूतः प्र मा धक्ष्यतीति स प्रजापतिं पुनरुपाधावत्स प्रजापतिः शक्वर्या अधि रेवतीं निरमिमीत शान्त्या अप्रदाहाय” (सं. का.२ प्र.२ अ.८) इति ।  
पुरा कदाचिदिन्द्रो देवताभिरितराभिर्हि सदृश आसीत्तदाधिपत्यलक्षणां व्यावृत्तिं न प्राप्तवान् । कश्चिदपि देव एतदीयं भृत्यत्वं नाङ्गीचकार । स इन्द्रः खिन्नः प्रजापतिमुपाजगाम । स प्रजापतिर्व्यावृत्तिकामाय तस्मा इन्द्रायातीतसृष्टिगतेन्द्रदेवताकमेकादशकपालं पुरोडाशं निरवपत् । स प्रजापतिः स्वयमिन्द्रस्य यजमानस्य याग आध्वर्यवमकरोत् । तेनैव यागेनास्मिन्व्यावृत्तिकाम इन्द्रे सामर्थ्यं स्थापितवान् । तत्सिद्ध्यर्थं शक्वरीच्छन्दसा युक्ते द्वे ऋचौ याज्यानुवाक्ये अकरोत् । यद्यप्यत्र प्रो ष्वस्मा इत्येकैव शक्वरी तथाऽप्यावृत्ता सती सैव शक्वरी याज्या पुरोनुवाक्या च भविष्यतीति । सा शक्वरी वज्ररूपा । स वज्र एनं व्यावृत्तिकामिनमिन्द्रं भूत्या आधिपत्यलक्षणायैश्वर्यायैन्ध प्रकाशितवान् । स चेन्द्रोऽधिपतिरभवत् । भूत ऐश्वर्यं प्राप्तः स इन्द्रः पुनरबिभेदियमत्युग्रा शक्वरी मां प्रधक्ष्यतीति विचार्य, तच्छान्तये स इन्द्रः प्रजापतिं पुनरुपाधावत् । स प्रजापतिः शक्वर्या अधि अधिकत्वेन रेवतीं रेवतीर्नः सधमाद इत्येतामृचं निर्मितवान् । किमर्थम् । शक्वर्या उग्रत्वशान्त्या इन्द्रस्याप्रदाहाय च ।  
8 ऐश्वर्ययोग्यराजकुमारादेरैश्वर्याप्राप्तावैश्वर्यप्राप्त्यर्थमिष्टिमिदानीं विधत्ते — “योऽल श्रियै सन्त्सदृङ्समानैः स्यात्तस्मा एतमैन्द्रमेकादशकपालं निर्वपेदिन्द्रमेव स्वेन भागधेयोनोप धावति स एवास्मिन्निन्द्रियं दधाति” (सं. का.२ प्र.२ अ.८) इति ।  
यः पुमान्राजकुमारादिः श्रिया ऐश्वर्यायालं सन्समर्थः सन्नपि तदैश्वर्यमप्राप्य समानैः साधारणैरैश्वर्यरहितैः प्राणिभिः सदृशः स्यात्तस्मै तदर्थमियमिष्टिः ।  
तामेतामिष्टिं विधाय याज्यानुवाक्ये विधत्ते — “रेवती पुरोनुवाक्या भवति शान्त्या अप्रदाहाय शक्वरी याज्या वज्रो वै शक्वरी स एनं वज्रो भूत्या इन्धे भवत्येव” (सं. का.२ प्र.२ अ.८) इति ।  
रेवत्याः पाठस्तु — रेवतीर्न इति । रेवतीर्धनवत्यः सधमादोऽस्माभिः सह मादयन्त्यो हर्षयुक्तास्तुविवाजा बह्वन्नोपेताः शक्वरीप्रापितदाहशान्तिप्रदा आपो नोऽस्माकं स्वामिनीन्द्रे सन्त्वस्मत्सुखाय तिष्ठन्तु । याभिरद्भिः सह वयं क्षुमन्तः शब्दायन्त इन्द्रं स्तुवन्तो मदेम हृष्याम ।  
शक्वर्याः पाठस्तु — प्रो ष्वस्मा इति । अस्मा इन्द्रायास्येन्द्रस्य पुरोरथं रथस्य पुरोभागे शूषं बलं प्रोष्वर्चत प्रकर्षेण सुष्ठु पूजयत । कथं बलस्य पूजेत्युच्यते । अयमिन्द्रो वृत्रहा वैरिघाती समत्सु संग्रामेषु सङ्गे योद्धृभिर्वैरिभटैः सङ्गे सति संयोगे सति अभीके चिदु हन्तुं कामयमानेऽपि वैरिणि लोककृत्स्थितिं करोत्येव न तु पलायते । इत्थं बलस्य पूजा । तथा पूजित इन्द्रोऽस्माकमितरव्यावृत्तये चोदिता प्रेरयिता सन्बोधि बुध्यतां सावधानो भवतु । अन्यकेषां कुत्सितानां वैरिणां धन्वसु अधिश्रित्य वर्तमाना ज्याकाः कुत्सिता ज्या नमन्तां नश्यन्तु त्रुट्यन्त्वित्यर्थः ॥

आग्नावैष्णव आद्यः स्यादाज्यं सारस्वतं ततः ॥४१॥  
बार्हस्पत्यचरुश्चैतत्कुर्यादभिचरंस्त्रयम् । यः प्रत्यभिचरेत्सोऽपि कुर्यादेतद्धविस्त्रयम् ॥४२॥  
पीडितोऽन्याभिचारेण शान्त्यै तामिष्टिमाचरेत् । यज्ञोपनतिकामः सन्नाग्नावैष्णवमाचरेत् ॥४३॥  
घृते चरुं दृष्टिकामोऽध्वरकल्पां चरेद्धविः । अन्यानुबन्ध्यकालेऽयं मैत्रावरुणमाचरेत् ॥४४॥  
अनुवाके तु नवमेऽभिचारादय ईरिताः ॥  
(अथ प्रथमकाण्डेऽष्टमप्रपाठके द्वाविंशोऽनुवाकः ।)  
एकविंशे सौत्रामणीमुक्त्वा राजसूयः समापितः । द्वाविंशे काम्ययाज्या(पुरोनुवाक्या) उच्यन्ते ।   
1 तत्र काम्येष्टिकाण्डे त्रिहविष्का काचिदिष्टिराम्नायते – "आग्नावैष्णवमेकादशकपालं निर्वपेदभिचरन्त्सरस्वत्याज्यभागा स्याद्बार्हस्पत्यश्चरुर्यदाग्नावैष्णव एकादशकपालो भवत्यग्निः सर्वा देवता विष्णुर्यज्ञो देवताभिश्चैवैनं यज्ञेन चाभिचरति सरस्वत्याज्यभागा भवति वाग्वै सरस्वती वाचैवैनमभिचरति बार्हस्पत्यश्चरुर्भवति ब्रह्म वै देवानां बृहस्पतिर्ब्रह्मणैवैनमभिचरति" (सं॰ का॰२ प्र॰२ अ॰९) इति । आज्यं भागो यस्याः साऽऽज्यभागा । आज्यमेव हविरित्यर्थः । स्पष्टमन्यत् ।   
तत्र प्रथमहविषः पुरोनुवाक्यामाह – अग्नाविष्णू इति । हेऽग्नाविष्णू वां युवयोस्तद्वक्ष्यमाणं महित्वं महिमोपेतत्वं महि पूजनीयम् । कथमिति तदुच्यते । घृतस्य यानि गुह्यानि नामानि मन्त्रेषु गोप्यान्याज्यं पृषदाज्यं सर्पिरित्यादीनि तानि युवां वीतं प्राप्नुतं, पशूनां तेजसाऽग्नये जुष्टमभिघारयामीति आयुर्दा अग्ने हविषो जुषाणो घृतप्रतीको घृतयोनिरेधीति आजुह्वानस्य सर्पिष इत्यादिमन्त्रान्सर्वदा शृणुतमित्यर्थः । कुत्रैतन्नामश्रवणं दमेदमे सर्वेषां यजमानानां गृहेगृहे । किंच, वां युवयोर्जिह्वा प्रति प्रत्येकं घृतमागत्य प्राप्य चरण्येद्भक्षयतु पिबत्वित्यर्थः । कीदृशी जिह्वा । सप्त रत्ना दधाना । सप्तसंख्याकान्रत्नसदृशाञ्ज्वालाविषान्धारयन्ती । छत्रिन्यायेनाग्निसाहित्याद्विष्णोरपि तथात्वम् ।   
अत्रैव याज्यामाह – अग्नाविष्णू इति । हेऽग्नाविष्णू वां युवयोः प्रियं धाम यज्ञशालारूपं स्थानं महि पूजनीयम् । युवां घृतस्य गुह्यं योग्यं सारमभिघारणरूपं जुषाणा सेवमानौ वीथः पुरोडाशं भक्षयथः । कीदृशौ युवाम् । दमेदमे सर्वेषु यजमानगृहेषु सुष्टुतीर्वावृधाना पूर्वोदाहृता आयुर्दा अग्न इत्यादिकाः शोभनाः स्तुतीर्वर्धयन्तौ । प्रति वां जिह्वेत्यादि पूर्ववत् । उच्चरण्येदुत्कर्षेण भक्षयतु ।   
द्वितीयहविषः पुरोनुवाक्यामाह – प्र णो देवीति । सरस्वती देवी वाजेभिरन्नैर्नोऽस्मान्प्रकर्षेणावतु रक्षतु । कीदृशी । वाजिनीवती । वाजोऽस्यां क्रियायामस्तीत्यन्नप्रदा यागक्रिया वाजिनी । सा यस्यामस्ति सा वाजिनीवती । धीनामवित्री यज्ञविषयाणामस्मद्बुद्धीनां पालयित्री ।   
तत्रैव याज्यामाह – आ नो दिव इति । यजता यष्टता यष्टव्या सरस्वती नोऽस्माकं यज्ञं प्रति दिवः सकाशादागन्त्वागच्छति । बृहतः पर्वतादागच्छतु । यद्यप्येषा द्युलोके मेरौ वा तिष्ठति तथाऽप्यवश्यमागच्छत्वित्यर्थः । सेयमागता देवी शग्मां सुखप्रापिकां नोऽस्मदीयां स्तुतिरूपां वाचमुशती कामयमाना शृणोतु । कीदृशी देवी । हवमस्मदीयमाह्वानं जुजुषाणा सेवमाना । घृतमञ्चति प्राप्नोतीति घृताची । तृतीयहविषः पुरोनुवाक्यामाह – बृहस्पत इति । विश्वदेव्य विश्वेभ्यो देवेभ्यो हित हे बृहस्पते नोऽस्माकं हव्यानि जुषस्व । दाशुषे हविर्दत्तवते यजमानाय रत्नानि रास्व देहि ।   
तत्रैव याज्यामाह – एवा पित्रे इति । एवा, एवं किंचेत्यर्थः । हे बृहस्पते पित्रे पितृवत्पालकाय विश्वे देवा यस्यासौ विश्वदेवोऽस्मै सर्वदेवगुरवे वृष्णेऽभिमतफलवर्षिणे तुभ्यं यज्ञैर्बहुविधयागैर्नमसा भक्तिपूर्वकनमस्कारैर्हविर्भिराज्यपुरोडाशादिभिश्च परिचर्यां विधेम सर्वथा परिचरेम । त्वत्प्रसादाच्छोभनापत्ययुक्ताः शूरभटोपेता धनानां पतयो भवेम ।   
तत्रैव विकल्पितां याज्यामाह – बृहस्पत इति । हे बृहस्पतेऽर्यो राजा यद्द्रविणं रत्नादिरूपमतीतरानतिक्रम्यार्हात्स्वयमेवानुभवितुमर्हति । यच्चास्मज्जनेष्वमात्यादिषु द्युमदाभूषणादिमद्विभाति । यजमानरूपेषु जनेषु क्रतुमद्यागसाधनवद्विभाति । पुनरपि यद्द्रविणं शवसा बलेन जीवितप्रदानसंपादितसैन्यरूपेण दीदयद्दीप्यते तद्यथोक्तगुणोपेतं द्रविणं चित्रं मणिमुक्तादिरूपं हे ऋतप्रजात तदस्मासु धेहि स्थापय । ऋतात्सत्यात्परमात्मनः प्रकर्षेण देवगुरुत्वेनोत्पन्न ऋतप्रजातः ।  
प्रथममभिचरतः शत्रोस्त्रिहविष्केष्टिर्विहिता । इदानीं तदीयादभिचारादूर्ध्वं प्रत्यभिचरतस्तामेवेष्टिं विहितामभिप्रेत्य तत्र विशेषं विधत्ते –  
"प्रति वै परस्तादभिचरन्तमभिचरन्ति द्वे द्वे पुरोनुवाक्ये कुर्यादतिप्रयुक्त्या" (सं॰ का॰२ प्र॰२ अ॰९) इति ।  
प्रथमतोऽभिचरन्तं शत्रुं ज्ञात्वा तद्विरोधिनः पुरुषा पश्चात्प्रत्यभिचरन्ति तदानीं पूर्वोक्तायाः पुरोनुवाक्याया आवृत्त्या वा मन्त्रान्तरगमनेन वैकैकस्य हविषो द्वे द्वे पुरोनुवाक्ये कुर्यात् । मन्त्रान्तरपक्षे तु प्रथमस्य हविषोऽग्नाविष्णू सजोषसेत्येषा समानेतव्या । द्वितीयस्य हविषः पावीरवी कन्येति । तृतीयस्य तु समाम्नाता एव तिस्र ऋचो वर्तन्ते । किमर्थं पुरोनुवाक्याद्वित्वं तदुच्यते । अतिप्रयुक्त्यै तस्मादप्यतिशयितप्रयोगार्थम् ।  
यस्तु पापभीरुः सन्प्रतिचारं न करोति, किंतु केवलं स्वविषयमभिचारं परिहर्तुमिच्छति तस्य पूर्वोक्तामेव त्रिहविष्कामिष्टिं विधत्ते –  
"एतयैव यजेताभिचर्यमाणो देवताभिरेव देवताः प्रतिचरति यज्ञेन यज्ञं वाचा वाचं ब्रह्मणा ब्रह्म स देवताश्चैव यज्ञं च मध्यतो व्यवसर्पति तस्य न कुतश्चनोपाव्याधो भवति नैनमभिचरन्स्तृणुते" (सं॰ का॰२ प्र॰२ अ॰९) इति ।  
देवताः प्रतिचरति निवारयति । स्वकीययज्ञेन तदीययज्ञं निवारयति । स्वकीयवाचा तदीयवाचं निवारयति । स्वकीयब्रह्मणा तदीयं ब्रह्म निवारयति । लौकिकाधिक्षेपपरिहारो वाङ्निवारणम् । ब्राह्मण्यपरिहारो मन्त्रनिवारणम् । स तादृशः पुरुषः शत्रोरात्मनश्च मध्ये स्वकीयदेवताः स्वकीययज्ञं च मध्यतो व्यवसर्पति व्यवधानरूपेण स्थापयति । तस्य तादृशस्य कुतोऽपि व्याध्यादेर्बाधो न भवति । प्रथममभिचरन्पुरुष एनं न स्तृणुते न हिनस्ति ।  
यज्ञप्राप्तिकामिन एकहविष्कामिष्टिं विधत्ते – "आग्नावैष्णवमेकादशकपालं निर्वेपेद्यं यज्ञो नोपनमेदग्निः सर्वा देवता विष्णुर्यज्ञोऽग्निं चैव विष्णुं च स्वेन भागधेयेनोप धावति तावेवास्मै यज्ञं प्र यच्छत उपैनं यज्ञो नमति" (सं॰ का॰२ प्र॰२ अ॰९) इति ।  
यं यज्ञानुष्ठानार्थं पुरुषं केनापि द्रव्याभावादिविघ्नेन स यज्ञो न प्राप्नुयात्तस्येयमिष्टिः ।   
दृष्टिपाटवार्थिन एकहविष्कामिष्टिं विधत्ते –  
"आग्नावैष्णवं घृते चरुं निर्वपेच्चक्षुष्कामोऽग्नेर्वै चक्षुषा मनुष्या वि पश्यन्ति यज्ञस्य देवा अग्निं चैव विष्णुं च स्वेन भागधेयेनोप धावति तावेवास्मिंश्चक्षुर्धत्तश्चक्षुष्मानेव भवति" (सं॰ का॰२ प्र॰२ अ॰९) इति ।  
अग्नेश्चक्षुषा दीपेनान्धकारादियुक्तप्रदेशे मनुष्याः पश्यन्ति । यज्ञस्य तु चक्षुषा सामर्थ्यरूपेण देवाः पश्यन्ति । अतो यागदेवस्य विष्णोरग्नेश्च हविषा तावुभौ कामलादिरोगपरिहारेणास्मिन्यजमाने चक्षुर्दृष्टिपाटवं धत्तः प्रयच्छतः । तेनासौ चक्षुष्मान्सूक्ष्मदर्शनेऽपि समर्थो भवति ।   
घृतं चरुप्रकृतिद्रव्यं च प्रशंसति – "धेन्वै वा एतद्रेतो यदाज्यमनडुहस्तण्डुला मिथुनादेवास्मै चक्षुः प्र जनयति" (सं॰ का॰२ प्र॰२ अ॰९) इति । भक्षिततृणसारत्वादाज्यस्य धेनुरेतस्त्वम् । बलीवर्दकृष्टोत्पन्नत्वात्तण्डुलानामडुद्रेतस्त्वम् । धेन्वनडुद्रूपमिथुनादेवास्य दृष्टिलाभः । प्रकारान्तरेण घृतं प्रशंसति – "घृते भवति तेजो वै घृतं तेजश्चक्षुस्तेजसैवास्मै तेजश्चक्षुरव रुन्धे" (सं॰ का॰२ प्र॰२ अ॰९) इति । दीप्यमानत्वाद्रूपभासकत्वाच्च घृतचक्षुषोस्तेजस्त्वम् ।  
फलान्तराय त्रिहविष्कामिष्टिं विधत्ते – "इन्द्रियं वै वीर्यं वृङ्क्ते भ्रातृव्यो यजमानोऽयजमानस्याध्वरकल्पां प्रति निर्वपेद्भ्रातृव्ये यजमाने नास्येन्द्रियं वीर्यं वृङ्क्ते" (सं॰ का॰२ प्र॰२ अ॰९) इति । परस्परविरोधिनोरुभयोर्मध्ये कश्चिदग्निष्टोमादियज्ञं न करोति तदीयस्तु भ्रातृव्यः करोति तदानीमयजमानस्येन्द्रियसामर्थ्यमितरो विनाशयति । प्रत्यक्षं ह्येतत् । दीक्षित सोमयाजिन्नित्यामन्त्रणादिभिरयजमानस्यानाहूतत्वात्तस्येयमध्वरकल्पेषदसमाप्तोऽध्वरः सवनत्रयसद्भावादध्वरत्वं सोमाभावादीषदसमाप्तिरतस्तामध्वरकल्पां तदीयस्य सोमयागस्य प्रतिपक्षत्वेन निर्वपेत् । कदा । भ्रातृव्ये यजमाने सति । तेन प्रतिनिर्वापेणेन्द्रियसामर्थ्यं न नश्यति । दीक्षादीनामभावेऽपि प्रभुत्वधनादेरुत्कर्षो भवतीत्यर्थः ।   
निर्वापकालं विधत्ते – "पुरा वाचः प्रवदितोर्निर्वपेद्यावत्येव वाक्तामप्रोदितां भ्रातृव्यस्य वृङ्क्ते तामस्य वाचं प्रवदन्तीमन्या वाचोऽनु प्रवदन्ति ता इन्द्रियं वीर्यं यजमाने दधति" (सं॰ का॰२ प्र॰२ अ॰९) इति । उषःकाले मनुष्याः शयनादुत्थाय परस्परं वाचः प्रवदन्ति । प्रवदितोः प्राक्प्रवदनात्पुरा निर्वपेत् । तथा सति भ्रातृव्यस्य यावती वाग्विद्यते तामप्रोदितामनुच्चारितां वृङ्क्ते यथा नोच्चारिता भवति तथा नाशयति । अस्य तु यजमानस्य संबन्धिनीं तां वाचं प्रवदन्तीमन्वन्या वाच इतरजनसंबन्धिन्यो वाचः प्रवदन्ति । यजमानेन यद्यथोच्यते तत्तथैव सर्वजना वदन्त्यस्य वचनमनुमन्यन्त इत्यर्थः । ता अन्यदीया वाच उपलालनेनेन्द्रियसामर्थ्यं यजमाने स्थापयन्ति ।   
अध्वरसाम्यं संपादयितुं त्रिषु कालेष्वनुष्ठानं विधत्ते – "आग्नावैष्णवमष्टाकपालं निर्वपेत्प्रातःसवनस्याऽऽकाले सरस्वत्याज्यभागा स्याद्बार्हस्पत्यश्चरुर्यदष्टाकपालो भवत्यष्टाक्षरा गायत्री गायत्रं प्रातःसवनं प्रातःसवनमेव तेनाऽऽप्नोत्याग्नावैष्णावमेकादशकपालं निर्वपेन्माध्यंदिनस्य सवनस्याऽऽकाले सरस्वत्याज्यभागा स्याद्बार्हस्पत्यश्चरुर्यदेकादशकपालो भवत्येकादशाक्षरा त्रिष्टुप् त्रैष्टुभं माध्यंदिनँ सवनं माध्यंदिनमेव सवनं तेनाऽऽप्नोत्याग्नावैष्णवं द्वादशकपालं निर्वपेत्तृतीयसवनस्याऽऽकाले सरस्वाज्यभागा स्याद्बार्हस्पत्यश्चरुर्यद्द्वादशकपालो भवति द्वादशाक्षरा जगती जागतं तृतीयसवनं तृतीयसवनमेव तेनाऽऽप्नोति देवताभिरेव देवताः प्रतिचरति यज्ञेन यज्ञं वाचा वाचं ब्रह्मणा ब्रह्म कपालैरेव छन्दाँस्याप्नोति पुरोडाशैः सवनानि" (सं॰ का॰२ प्र॰२ अ॰९) इति ।  
प्रातःसवनस्याऽऽकाले भ्रातृव्ययज्ञसंबन्धिनः प्रातःसवनस्य यावत्कालस्तावति काले कपालैरष्टैकादशद्वादशसंख्याकैरेव च्छन्दांसि प्रतिवादिप्रयुक्तानि गायत्रीत्रिष्टुब्जगतीरूपाणि व्याप्नोति । यथोक्तैस्त्रिभिः पुरोडाशैः प्रतिवाद्यनुष्ठितानि सवनानि त्रीणि सवनानि व्याप्नोति । तस्मादस्त्यध्वरसाम्यम् । उक्तासु प्रत्यभिचारादीष्टिषु पूर्वोक्ता एव याज्यानुवाक्याः ।  
(१ क. दाचिद्भ्रातृब्यै यजमाने स । घ. ङ. दाचिद्भ्रतृ । २ क. च्चारयति ।)   
एतस्यैवाध्वरकल्पानुष्ठायिनः प्रतिवाद्यनुष्ठितानूबन्ध्यास्थानीयामिष्टिं विधत्ते – "मैत्रावरुणमेककपालं निर्वपेद्वशायै काले यैवासौ भ्रातृव्यस्य वशाऽनूबन्ध्या सो एवैषैतस्यैककपालो भवति न हि कपालैः पशुमर्हत्याप्तुम्" (सं॰ का॰२ प्र॰२ अ॰९) इति । भ्रातृव्योऽवभृथं कृत्वा गृहे समागत्योदवसानीयामनूबन्ध्यां वशामुपाकरोति, तस्मिन्काले मित्रावरुणदेवताकमेककपालं पुरोडाशं निर्वपेत् । भ्रातृव्यस्य साऽनूबन्ध्या वशा यैवास्ति एतस्याध्वरकल्पस्याधिकारिणोऽयमेककपालः सैवैषा वशा भवति । ननु पूर्वोक्तैः कपालैर्यथा छन्दांसि प्राप्नोति तथाऽनूबन्ध्याख्यः पशुरपि प्राप्यतामिति चेन्न । संख्यासाम्येन च्छन्दसां प्राप्तुं शक्यत्वात् । नहि पशावष्टत्वादिसंख्याऽस्ति । अतः पूर्वोक्तैः कपालैरिमं पशुमाप्तुं न शक्नोति नार्हति । मैत्रावरुणस्य तु कपालैक्यात्संख्यासाम्येन पशुमेकं प्राप्तुमर्हति ।   
अस्मिन्मैत्रावरुणे पुरोनुवाक्यामाह – आ न इति । हे मित्रावरुणौ नो गव्यूतिमस्मदीयगोयूथं घृतैः प्रभूतैरा समन्तादुक्षतं सिञ्चतम् । सुक्रतू शोभनक्रतुयुक्तौ रजांस्यस्मदीयक्षेत्रपांसून्मध्वा मधुना जलेनोक्षतम् ।   
तत्रैव याज्यामाह – प्र बाहवेति । हे मित्रावरुणौ नोऽस्माकं जीवसे जीवितुं बाहवा धनपूर्णेन बाहुना सह प्रकर्षेण सिसृतं प्राप्नुतम् । आगत्य च नोऽस्माकं गोर्यूथं घृतेन सिञ्चतम् । हे युवाना परस्परमिश्रितौ युवां जने ब्राह्मणादियजमानसभायां नोऽस्माञ्श्रवयतं प्रख्यापयतम् । मित्रावरुणौ मे मदियामिमा हवेदमाह्वानं श्रुतं शृणुतम् ।

ब्रह्मवर्चसकामस्तु सोमारौद्रं चरुं चरेत् ॥४५॥  
चर्मदोषाद्विभीतस्तु सोमापोष्णं समाचरेत् । प्रजाकामोऽभिचारी च दीर्घरोगयुतस्तथा ॥४६॥  
परस्य वैरिजनको वा सोमारौद्रमाचरेत् । दशमे त्वनुवाकेऽस्मिन्सोमारौद्रादय श्रुताः ॥४७॥  
अग्नाविष्णू महीत्यत्र वर्णितोऽर्थोऽनुवाकयोः ।   
इष्ट्यन्तरं विधत्ते – "असावादित्यो न व्यरोचत तस्मै देवाः प्रायश्चित्तिमैच्छन्तस्मा एतँ सोमारौद्रं चरुं निरवपन्तेनैवास्मिन्रुचमदधुर्यो ब्रह्मवर्चसकामः स्यात्तस्मा एतँ सोमारौद्रं चरुं निर्वपेत्सोमं चैव रुद्रं च स्वेन भागधेयेनोप धावति तावेवास्मिन्ब्रह्मवर्चसं धत्तो ब्रह्मवर्चस्येव भवति" (सं॰ का॰२ प्र॰२ अ॰१०) इति । न व्यरोचत विशेषेण दीप्तिं न प्राप्तवान् । प्रायश्चित्तिं प्रतीकारम् । ब्रह्मवर्चसं श्रुताध्ययनसंपत्तिः ।   
कालं विधत्ते – "तिष्यापूर्णमासे निर्वपेद्रुद्रो वै तिष्यः सोमः पूर्णमासः साक्षादेव ब्रह्मवर्चसमव रुन्धे" (सं॰ का॰२ प्र॰२ अ॰१०) इति ।  
यथा रुद्रो दुःखं द्रावयति तथा पौषमासः शैत्यदानेन तापं वारयति, तस्मात्तस्य रुद्रत्वम् । सोमो हि पौर्णमास्यां संपूर्णमण्डल इति तयोरैक्यम् । साक्षादेव मुख्यमेव न त्वनूचानस्य पुत्रत्वमात्रेणाऽऽपादितममुख्यं ब्रह्मवर्चसम् ।   
वेदेः परित आवरणं विधत्ते – "परिश्रिते याजयति ब्रह्मवर्चसस्य परिगृहीत्यै" (सं॰ का॰२ प्र॰२ अ॰१०) इति ।  
परिश्रयणेन १वेद्यामावृतायां कांश्चिद्विशेषान्विधत्ते – "श्वेतायै श्वेतवत्सायै दुग्धं मथितमाज्यं भवत्याज्यं प्रोक्षणमाज्येन मार्जयन्ते यावदेव ब्रह्मवर्चसं तत्सर्वं करोति" (सं॰ का॰२ प्र॰२ अ॰१०) इति । श्वेतवत्सयुक्तायाः श्वेताया गोर्दुग्धं तदेवाऽऽतञ्चनेन दधिभावमापाद्य मथितं सत्पश्चादाज्यं भवति, न तु मैत्राबार्हस्पत्य इव स्वयंमूर्तस्वयंमथितत्वादिकमत्रास्ति । प्रकृतौ श्वेतवत्सा श्वेता गौरिति नास्ति नियमः । अत्र त्वस्ति । प्रकृतावद्भिः प्रोक्षणं मार्जनं च । अत्र तु सर्वमाज्येनेति विशेषः । तथा सति तु ब्रह्मवर्चसं संपूर्णं भवति ।  
सामिधेनीषु समिध्यमानेद्धवत्योर्मध्ये प्रक्षेपणीये द्वे ऋचौ विधत्ते – "अति ब्रह्मवर्चसं क्रियत इत्याहुरीश्वरो दुश्चर्मा भवितोरिति मानवी ऋचौ धाय्ये कुर्याद्यद्वै किंच मनुरवदत्तद्भेषजं भेषजमेवास्मै करोति" (सं॰ का॰२ प्र॰२ अ॰१०) इति । आज्यमात्रेण यद्ब्रह्मवर्चसं तद्युक्तमेव, श्वेतवत्साश्वेतगोभ्यां यत्तदत्यधिकं, तेन दुश्चर्मा श्वेतकुष्ठयुक्तो भवितुं प्रभुर्भवति, तत्परिहाराय मनुना दृष्टे द्वे ऋचौ सामिधेनीषु धाय्ये प्रक्षेपणीये भवतः । मनोर्धर्मवक्तृत्वात्तेन यन्मन्त्रजातमुक्तं तदौषधम् । तदेतत्सर्वमापस्तम्ब आह – "सर्वप्रोक्षणमार्जनानीत्या(न्या)ज्येन मानवी ऋचौ धाय्ये कुर्यादग्निं व इत्येतासां द्वे" इति ।  
एतस्मिन्सोमारुद्रचरौ धाय्यात्वेनाग्निं वः पूर्व्यमित्यादिका विकल्पिताः षडृच आम्नाताः ।   
(१ क. वेदेरे०। २ क. ०मापद्य। ३ ख. ०र्मवृद्धत्वा०। घ. ङ. च. ०र्मवत्त्वात्ते०। ४ ख. घ. ङ. च. ०देव स०। ५ ख. घ. ङ. छ. ०प्रोक्षामा०।)  
तत्र प्रथमायाः पाठस्तु – अग्निं व इति । वसूनां वो युष्माकं मध्ये पूर्व्यं प्रथमभाविनमग्निं देवं गिरा वैदिक्या, ईडे स्तौमि स्तावकोऽहम् । कीदृशः । सपर्यन्तः पर्यन्तेन यागसमाप्त्या सह वर्तत इति सपर्यन्तः । सकृत्स्तुत्वा नोपरमं कुर्वे, किंत्वा समाप्तेः स्तौमीत्यर्थः । कीदृशमग्निम् । मित्रं न क्षेत्रसाधसं पितृभ्रात्राद्यात्मकमित्रमिवास्मादीयस्य क्षेत्रस्य साधकम् ।   
अथ द्वितीया – मक्षू इति । कासुचित्पृत्सु केषुचित्संग्रामेष्वत्यन्तमभिनिवेशेन प्रवर्तमानेषु शूरो वा शूरो भट इव देववतो यक्ष्यमाणदेवोपेतस्य यजमानस्य रथो मक्षु गच्छतीति शेषः । रामरावणयुद्धवदत्यभिनिवेशेन प्रवृत्ते युद्धे शूरो भटः स्वदेहं विस्मृत्य परसेनां हन्तुं यथा त्वरया गच्छति तथा देवान्यष्टुमस्य यजमानस्य मनोवृत्तिस्त्वरया रथवद्गच्छतीत्यर्थः । य इद्य एव यजमानो देवतानां मन इयक्षति पूजयितुमिच्छति । तदीयं चित्तप्रसादं वाञ्छतीत्यर्थः । स एवायज्वनो यागरहितान्पुरुषानभिभुवदिदभिभवत्येव । इदमुत्तरार्धमुत्तरेषु त्रिषु मन्त्रेष्वमुवर्त्तते ।  
अथ तृतीया – न यजमानेति । हे यजमान त्वं यागं कृत्वा न रिष्यसि न विनश्यसि । अत्र यजमानत्वमिष्टिकर्तृत्वम् । हे सुन्वान सोमयाजिन्न रिष्यसि । हे देवयो पाकयज्ञादिभिर्देवानिच्छंस्त्वं न रिष्यसि । अनुवर्णितं देवानामित्युत्तरार्धं पूर्ववद्योज्यम् ।   
अथ चतुर्थी – असदत्रेति । अत्रास्मिन्यजमाने सुवीर्यं शोभनं सामर्थ्यमसद्भवेदित्यर्थः । उतापि च त्यत्तदस्तु । किं त्यत् । आश्वश्वियम् । आशवः शीघ्रगामिनश्च तेऽश्वाश्चाऽऽश्वश्वास्तेषां संबन्धि शोभनवीर्यमस्तु ।   
अथ पञ्चमी – नकिष्टमिति । नकिरिति शब्दो निषेधवाची । कर्मसहितं तं यजमानं नकिर्नशत्, राक्षसादिर्मा विनाशयतु । यज्ञविरोधी पाप्मा यजमानेन सह प्रकर्षेण न योषन्मैव मिश्रीभवतु । यजमानोऽपि न योषति न पाप्मना सह मिश्रीभवति ।   
अथ षष्ठी – उपक्षरन्तीति । सिन्धवो नदीसदृशा मयोभुवः सुखं भावयित्र्यो धेनवः पूर्वमिष्टवन्तमितः परं यक्ष्यमाणं च पुरुषमेनमुपेत्य क्षरन्ति स्रवन्ति । बहुतरं क्षीरं प्रयच्छन्तीत्यर्थः । पृणन्तमस्मिन्कर्मणि जुहूं पूरयन्तं पपुरिं हविष्मत्सु कर्मसु पूरयिष्यन्तं च यजमानं श्रवस्यवः श्रोतुमिच्छन्त्य इव घृतस्य धारा विश्वतः सर्वत उपयन्ति समीपे प्राप्नुवन्ति ।  
विकल्पितानि त्रीणि धाय्यायुग्मान्युक्त्वा पुरोनुवाक्यामाह – सोमारुद्रा इति । याऽमीवा रोगरूपा निर्ऋतिर्नोऽस्माकं गयं गृहमाविवेश सोमारुद्रा हे सोमारुद्रौ तां निर्ऋतिं विषूचीं विष्वग्गतिं नानादिक्षु यथा पलायति तथा विवृहतं विशेषेणोन्मूलयतं, पराचैः पराङ्मुखीं निर्ऋतिं तामारे दूरे युवां बाधेथां, तथा निर्ऋत्याऽस्मासु कृतमेनश्चित्पापं रोगरूपमप्यस्मत्प्रमुमुक्तं प्रकर्षेणास्मत्तो मोचयतम् ।   
याज्यामाह – सोमारुद्रा इति । हे सोमारुद्रौ युवं युवामस्मे तनूषु अस्माकं शरीरेषु विश्वा सर्वाण्येतानि भेषजान्यौषधानि धत्तं स्थापयतम् । अवस्यतं तैर्भेषजैरनिष्टं विनाशयतम् । निर्ऋत्या कृतं नोऽस्माकं तनूषु यद्बद्धमेनोऽस्ति तदस्मत्तो मुञ्चतम् ।   
इष्ट्यन्तरं विधत्ते – "यदि बिभीयाद्दुश्चर्मा भविष्यामीति सोमापौष्णं चरुं निर्वपेत्सौम्यो वै देवतया पुरुषः पौष्णाः पशवः स्वयैवास्मै देवतया पशुभिस्त्वचं करोति न दुश्चर्मा भवति" (सं॰ का॰२ प्र॰२ अ॰१०) इति । सोमसंबन्ध्योषधिरसेन जातत्वात्पुरुषः सोमदेवताकः । इयं वै पूषेतिश्रुतेः । पूषरूपया भूम्या तृणादिप्रदानेन पोषितत्वात्पशवः पौष्णाः । अतो हविषा तुष्टा स्वदेवता पशुभिः सहिता समीचीनां त्वचं करोति । ततो दुश्चर्मत्वमपगच्छति ।   
तत्र पुरोनुवाक्यामाह – सोमापूषणा इति । हे सोमापूषणौ युवां देवा अमृतस्य कर्मफलस्य नाभिमकृण्वन् । न(ण)ह बन्धन इत्यस्माद्धातोरुत्पन्नो नाभिशब्दः । बन्धनरज्जुं कृतवन्त इत्यर्थः । सोमापूषभ्यां हि कर्मफलं यजमाने बध्यते । कीदृशौ युवाम् । धनानां द्यावापृथिव्योश्च जनयितारौ । ऐहिकामुष्मिकफलदातृत्वमेवात्र द्यावापृथिव्योर्जनकत्वम् । किंच, जातौ सन्तौ जातमात्रेणैव विश्वस्य सर्वस्य भुवनस्य लोकस्य गोपौ गोपयितारौ ।   
तत्रैव याज्यामाह – इमौ देवाविति । सर्वे देवा जायमानाविमौ देवौ जुषन्त सेवन्ते । इमावुभावजुष्टान्यप्रियाणि तमांसि बुद्धिमान्द्यानि गूहतां समावृण्वतां विनाशयताम् । इन्द्र आभ्यां सोमापूषभ्यामामासूस्रियासु तरुणीषु गोष्वन्ता रसपोषकाभ्यां पक्वं क्षीरं जनज्जनयति । गावो हि सारयुक्तायां भूमौ सोमेन वर्धिता ओषधीर्भक्षयित्वा बहुनवनीतगर्भं क्षीरं धारयन्ति ।  
अस्मात्सोमापौष्णात्पूर्वं विहितमेव पुनः फलान्तराय विधत्ते – "सोमारौद्रं चरुं निर्वपेत्प्रजाकामः सोमो वै रेतोधा अग्निः प्रजानां प्रजनयिता सोम एवास्मै रेतो दधात्यग्निः प्रजां प्र जनयति विन्दते प्रजाम्" (सं॰ का॰२ प्र॰२ अ॰१०) इति । गर्भाशये धृतस्य रेतसोऽग्निना पच्यमानत्वादग्नेः प्रजनयितृत्वम् ।  
पुनरपि फलान्तराय विधत्ते – "सोमारौद्रं चरुं निर्वपेदभिचरन्त्सौम्यो वै देवतया पुरुष एष रुद्रो यदग्निः स्वाया एवैनं देवतायै निष्क्रीय रुद्रायापि दधाति ताजगार्तिमार्छति" (सं॰ का॰२ प्र॰२ अ॰१०) इति । पुरुषस्य सोमदेवताकत्वं पूर्वमभिहितम् । यदरोदीत्तद्रुद्रस्य रुद्रत्वमिति श्रुत्या रुद्ररूपत्वमग्नेराम्नातम् । पुरुषस्य स्वामिभूता या सोमदेवता तस्या देवतायाः सकाशाच्चरुणा मुख्येन मूल्येन तं पुरुषं वैरिणं निष्क्रीय क्रूराय रुद्राय चरुरूपमुत्कोचं दत्त्वा तं वध्यं वैरिणं तस्मै प्रयच्छति । स च वैरी तदानीमेव मरणं प्राप्नोति ।   
पुनरपि फलान्तराय विधत्ते – "सोमारौद्रं चरुं निर्वपेज्ज्योगामयावी सोमं वा एतस्य रसो गच्छत्यग्निँ शरीरं यस्य ज्योगामयति सोमादेवास्य रसं निष्क्रीणात्यग्नेः शरीरमुत यदीतासुर्भवति जीवत्येव" (सं॰ का॰२ प्र॰२ अ॰१०) इति ।  
ज्योगामयावी दीर्घरोगयुक्तः । यस्य पुरुषस्य ज्योगामयति यं पुरुषं व्याधिश्चिरं पीडयति । एतस्य पुरुषस्य शरीरप्राणयोर्बन्धको योऽन्नरसः स व्याधिकाले सोमं प्राप्नोति । भुक्तस्यान्नस्य संबन्धी योऽयं सूक्ष्मो रसो मनःप्रभृतेर्लिङ्गशरीरस्याऽऽप्यायनकरस्तेन रसेन प्राणो देहे बध्यत इतीममर्थं वाजसनेयिनः शिशुब्राह्मणेऽन्नं ददामीति वाक्येन समामनन्ति । तस्मिन्सोमेऽन्नोपभृते सति अयं देहोऽग्निं गच्छति जाठराग्नेर्गर्भस्थान्नरसस्याभावान्मांसादिधातूनग्निर्भक्षयति । अत एवाऽऽमयाविनः शरीरं कृशं दृश्यते । एवं सति यजमानश्चरुणा मूल्येन सोमाग्निभ्यां रसं शरीरं निष्क्रीणाति । ततोऽयमरोगो भवति । किंच, यद्यप्ययं मुहूर्तमात्रं गतप्राणस्तथाऽपि भूमौ शयानस्तदानीं जीवत्येव ।   
एतस्य चरोरङ्गत्वेन होतुर्बलीवर्ददानं विधत्ते – "सोमारुद्रयोर्वा एतं ग्रसितँ होता निष्खिदति स ईश्वर आर्तिमार्तोरनड्वान्होत्रा देयो वह्निर्वा अनड्वान्वह्निर्होता वह्निनैव वह्निमात्मानँ स्पृणोति" (सं॰ का॰२ प्र॰२ अ॰१०) इति । १रोगिसंबन्धिरसशरीरयोः सोमारुद्राभ्यां स्वीकृतत्वात्तयोर्मुखे रोगी ग्रसितो वर्तते । तं ग्रसितं होता याज्यानुवाक्याबलान्निष्खिदति तयोमुर्खान्निःसारयति । स च होता तयोः कोपादार्तिं प्राप्तुमीश्वरो योग्यो भवति । अनडुहो वह्नित्वमनड्वाहमग्नीध इत्यत्रोपपादितम् । अग्निविषयावाहनमन्त्रपाठाद्धोतुर्वह्नित्वम् । तथा सत्यनडुहो दाता होता तेनानडुद्रूपेण वह्निनैव वह्निरूपं स्वात्मानं स्पृणोति आर्तिशान्त्या प्रीणयति ।   
पुनरपि फलान्तराय विधत्ते – "सोमारौद्रं चरुं निर्वपेद्यः कामयेत स्वेऽस्मा आयतने भ्रातृव्यं जनयेयमिति वेदिं परिगृह्यार्धमुद्धन्यादर्धं नार्धं बर्हिषः स्तृणीयादर्धं नार्धमिध्मस्याभ्यादध्यादर्धं न स्व एवास्मा आयतने भ्रातृव्यं जनयति" (सं॰ का॰२ प्र॰२ अ॰१०) इति ।  
अस्मै स्व आयतनेऽस्य वैरिणः स्वकीयगृहविषये क्षेत्रविषये वा भ्रातृव्यं विवादकारिणमन्यं विरोधिनं जनयेयमिति यः कामयेत स एतं चरुं निर्वपेत् । तस्य वेदिपरिग्रहस्थानं सूत्रकारेण दर्शितम् – "भ्रातृव्यक्षेत्रं गत्वैतामिष्टिं निर्वपेत्तत्र दक्षिणमर्धं वेद्या उद्धत्य तदेवार्धेन बर्हिषः स्तृणीयादर्धमभ्यादध्यात्" इति । एवं कृते सत्ययं यजमानोऽस्य भ्रातृव्यस्य तदीयस्थान एव विवादकारिणं जनयति ॥

ग्रामार्थ्यैन्द्रं मारुतं च कुर्यादेतद्धविर्द्वयम् ॥४८॥  
विड्राज्ञोः कलहं वाञ्छन्नपि तामेव निर्वपेत् । कलहं तं समाधातुं वाञ्छन्नपि चरेदमूम् ॥४९॥  
ऐन्द्रं च वैश्वदेवं च ग्रामकामश्चरेद्धविः । प्रैयंगवं मरुद्भ्यस्तु ग्रामकामश्चरुं चरेत् ॥५०॥  
समानैरप्रिये जाते संज्ञानीं तां समाचरेत् । एकादशेऽनुवाकेऽस्मिन्नुक्ता ऐन्द्रादयोऽखिलाः ॥५१॥  
पूर्वप्रपाठकान्त्यानुवाकेऽस्यार्थ उदीरितः ।  
"(अथ द्वितीयकाण्डे प्रथमप्रपाठके एकादशोनुवाकः) । दौर्ब्राह्मण्याभिशापौ च सूर्याविर्भाववर्जनम् । निमित्तीकृत्य दशमे पशवः समुदीरिताः ॥ तैरतैर्दशभिरनुवाकैः काम्यपशवः समापिताः । अथैकादशेनुवाके काम्येष्टियाज्या (पुरोनुवाक्या) उच्यन्ते ।   
1 तस्मिंश्च काम्येष्टिकाण्डे पूर्वोदाहृतात्सोमारौद्रचरोरूर्ध्वं द्विहविष्का काचिदिष्टिरेवमाम्नायते - ‘ऐन्द्रमेकादशकपालं निर्वपेन्मारुतँ सप्तकपालं ग्रामकाम इन्द्रं चैव मरुतश्च स्वेन भागधेयेनोप धावति त एवास्मै सजातान्प्र यच्छन्ति ग्राम्येव भवति” (सं. का.२ प्र.२ अ.११) इति । प्रकृतौ सह प्रयुज्यमानयोरपि द्वयोः पुरोडाशयोरेकस्मिन्नेवाधिश्रयणम् । इह तु तद्वाधितुं विधत्ते - “आहवनीय ऐन्द्रमधि श्रयति गार्हपत्ये मारुतं पापवस्यसस्य विधृत्यै” [सं. का.२ प्र. अ.११] इति । पापेन वस्यसं वसुमत्तरं पापवस्यसं पापाधिक्यापेतमित्यर्थः । मरुतामुग्रदेवत्वात्तदीयं हविः पापवस्यसम् । ऐन्द्रस्य तद्धविषो विभागेनावधारणार्थं भिन्नाग्नावधिश्रयणम् । तत्रत्यकपालसंख्यां प्रशंसति - “सप्तकपालो मारुतो भवति सप्तगणा वै मरुतो गणश एवास्मै सजातानवरुन्धे” (सं. का.२ प्र.२ अ.११) इति । ईदृङ्चेत्यादिनोक्ताः सप्तसंख्याका मरुत एको गणः । तथाविधाश्च गणाः सप्तसंख्याकाः । तेषां हविष्प्रदानेन गणशो बहुविधगणरूपान्भ्रातृमित्रभृत्यादीनवरुन्धे । प्रकृतौ सामिधेनीसंघानुवचनात्प्रागेव हविरासादनं, तदपवदितुं विधत्ते - “अनूच्यमान आ सादयति विशमेवास्मा अनुवर्त्मानं करोति” (सं. का.२ प्र.२ अ.११) इति । अत्र सूत्रकारः “ऐन्द्रमासादयति सामिधेनीप्वनूच्यमानासु मारुतम्” इति । यजमानास्यानुकूलं वर्त्म वर्तनी यस्या विशः सेयमनुवर्त्मा । अनयोरुभयोर्हविषोर्याज्यानुवाक्यानां पूर्वकाण्ड एव समाम्नातानां प्रतीकानुदाहरति - इन्द्रं व इति । प्रथमं युग्मं षष्ठप्रपाठकस्यान्त्यानुवाके पठितम् । द्वितीयं युग्मं यु पञ्चमप्रापठकस्यान्त्यानुवाके पठितम् । तदर्थस्तु तत्रैव द्रष्टव्यः ।"  
2 "उक्तामेवेष्टिं फलान्तराय विधत्ते “एतामेव निर्वपेद्यः कामयेत क्षत्त्राय च विशे च समदं दध्यामित्यैन्द्रस्यावद्यन्ब्रूयादिन्द्रायानु ब्रूहीत्याश्राव्य ब्रूयान्मरुतो यजेति मारुतस्यावद्यन्ब्रूयान्मरुद्भ्योऽनु ब्रूहित्याश्राव्य ब्रूयादिन्द्रं यजेति स्व एवैभ्यो भागधेये समदं दधाति वितृँहाणास्तिष्ठन्ति” (सं. का.२ प्र.२ अ.११) इति । मदेन सह वर्तत इति समदः कलहः । राज्ञः प्रजायाश्च परस्परं कलहं कुर्यामिति कामयितुरियमिष्टिः । अस्यामिष्टावयं प्रकृतेर्विशेषः – प्रकृतावाग्नेयस्यावदानकाले पुरोनुवाक्याप्रैषमुक्त्वा तदाश्रावणादूर्ध्वमाग्नेययाज्याया एव प्रैषं वदेत्, न तु देवतान्तरयाज्यायाः । इह त्वन्यविषयोऽनुवाक्याप्रैषोऽन्यविषयश्च याज्याप्रैष इति । एवं च सत्येभ्य इन्द्रमरुद्भ्यः स्वस्वभागे कलहं कृतवान्भवति । तदीयकलहानुसारेण राजा विशश्च वितृंहाणा विशेषेण परस्परं हिंसां कुर्वाणास्तिष्ठन्ति ।   
3 कलहसमाधानकामस्य तामेवेष्टिं विधत्ते - “एतामेव निर्वपेद्यः कामयेत कल्पेरन्निति यथादेवतमवदाय यथादेवतं यजेद्भागधेयेनैवैनान्यथायथं कल्पयति कल्पन्त एव” (सं. का.२ प्र.२ अ.११) इति । कल्पेरन्परस्परकलहरहिता भवेयुः । एतानिन्द्रमरुतः स्वस्वभागभाजिनः कल्पयति । तथा सति राजा विशश्च कल्पन्त एव कलहरहिता स्निग्धा भवन्त्येव । एतयोः कलहतत्समाधानार्थेष्ट्योः पूर्वोदाहृता एव याज्यानुवाक्याः ।   
4 इष्ट्यन्तरं विधत्ते - “ऐन्द्रमेकादशकपालं निर्वपेद्वैश्वदेवं द्वादशकपालं ग्रामकाम इन्द्रं चैव विश्वाँश्च देवान्त्स्वेव भागधेयेनोप धावति त एवास्मै सजातान्प्र यच्छन्ति ग्राम्येव भवति” (सं. का.२ प्र.२ अ.११) इति । प्रकृतौ हविर्द्वयस्य सहावदानं नास्ति । अत्र तु तद्विधत्ते - “ऐन्द्रस्यावदाय वैश्वदेवस्याव द्येदथैन्द्रस्योपरिष्टादिन्द्रियेणैवास्मा उभयतः सजातान्परि गृह्णाति” (सं. का.२ प्र.२ अ.११) इति । द्विर्हविषोवद्यतीति श्रुतत्वादेकैकस्य हविषो द्विर्द्विरवदानं सह कर्तव्यम् । तथा सत्यत्र सकृदैन्द्रमवदाय ततो वैश्वदेवं द्विरवद्येत्पुनरप्युपरिष्टादैन्द्रमवद्येत् । एवं सति यजमानार्थं सजातान्ग्रामनिवासिनः सर्वानुभयोः पार्श्वयोरिन्द्रियसामर्थ्ययुक्तान्करोति । अथ दक्षिणाविशेषं विधत्ते - “उपाधाय्यपूर्वयं वासो दक्षिणा सजातानामुपहित्यै” [सं. का.२ प्र.२ अ.११] इति । वस्त्रस्योभयपार्श्वान्तयोरुपानीय स्थापनीयं रक्तसूत्रमुपाधाय्यं, तच्च पूर्वमेवोपानयनकाले वस्त्रं याति प्राप्नोतीति पूर्वयम्, उपाधाय्यं पूर्वयं यस्मिन्वाससि तदुपाधाय्यपूर्वयम् । अत एव सूत्रकारः — “उपाध्याय्यपूर्वयं वासो दक्षिणा (णेति) चित्रात्तम” इत्यर्थः (दिः) । सादृश्यं वाससो दानं सजातानामुपहित्यै यजमानसेवायै संपद्यते । अस्यामिष्टौ पुरोनुवाक्यामाह — भरेष्विन्द्रमिति । इन्द्रमग्न्यादिदेवांश्च भरेषु भ्रियमाणेषु संपाद्यमानेषु हविःषु हवामह आह्वयामः । किमर्थं, सातये देवेभ्यो हविर्दानाय, स्वस्तये यजमानस्य श्रेयसे च । कीदृशमिन्द्रं, सुहवं सुखेनाह्वातुं शक्यम् । अँहोमुचं पापान्मोचयितारं, सुकृतं शोभनं हितं करोतीति सुकृतं, दैव्यं दिवि भवं, जनं जनयितारं वृष्टिद्वारेण सस्याद्युत्पादकम् । अत्र पूर्वार्धस्येन्द्रविषयत्वादुत्तरार्धस्येतरबहुदेवविषयत्वाच्च हविर्द्वयस्यैकैव पुरोनुवाक्या । तत्रैव याज्यामाह - ममत्तु न इति । परितः सर्वतो जेमनं भक्षणं यस्याग्नेः सोयं परिज्मा । स च नोऽस्मान्ममत्तु हर्षयतु । वासरस्य हन्ता गमयिता सूर्यः स च नो ममत्तु, वातो नो ममत्तु । अपां वृषण्वान्वर्षकः पर्जन्यदेवो नो ममत्तु । पर्वतशब्देन कैलासादिपर्वतवासिदेवविशेषो हिमवान्वाभिधीयते । आश्वमेधिकेषु पशुविधिषु हिमवतो हस्तीति देवत्वश्रवणात् । हे इन्द्रापर्वतौ युवां नोस्माञ्शिशीतं तनूकुरुतम् । पापबहुलानामस्माकं पापक्षयस्तनूकरणम् । तत्तेन हविष्प्रदानेन विश्वेदेवा नोऽस्मान्वरिवस्यन्तु परिचर्यासमये कृपयावलोकयन्तु ।  
5 इष्ट्यन्तरं विधत्ते — “पृश्नियै दुग्धे प्रैयङ्गत्वं चरुं निर्वपेन्मरुद्भ्यो ग्रामकामः पृश्निये वै पयसो मरुतो जाताः पृश्नियै प्रियङ्गवो मारुताः खलु वै देवतया सजाता मरुत एव स्वेन भागधेयेनोप धावति त एवास्मै सजातान्प्र यच्छन्ति ग्राम्येव भवति” (स. का.२ प्र.२ अ.११) इति । पृश्निः श्वेता गौस्तादृश्या गोर्मरुतां प्रियंगूनां (णां) चोत्पत्तिप्रसिद्धिः शाखान्तरीयार्थवादे द्रष्टव्या । पृश्नियै प्रियंगव इत्यत्र पयसो जाता इत्यनुवर्तते । एकोदरत्वात्प्रियंगूनां(णां) मरुद्देवत्यत्वम् ।  
विधत्ते — “प्रियवती याज्यानुवाक्ये भवतः प्रियमेवैनँ समानानां करोति द्विपदा पुरोनुवाक्या भवति द्विपद एवाव रुन्धे चतुष्पदा याज्या चतुष्पद एव पशूनव रुन्धे” (सं. का.२ प्र.२ अ.११) इति । प्रियशब्दोऽस्ति ययोस्ते ऋचौ प्रियवत्यौ । ते चोदहरिष्येते । तत्प्रयोगाद्यजमानस्य समानानां मध्ये प्रियत्वम् । तयोर्ऋचोर्विद्यमानं पादप्राप्तं द्विपद(दा) त्वं चतुष्पद (दा) त्वं च मनुष्यप्राप्त्या पशुप्राप्त्या च प्रशस्यते । तत्र पुरोनुवाक्यां द्विपदामाह — प्रिया इति । मरुतस्तुराणां हविःस्वीकारं प्रति त्वरमाणानां वो युष्माकं प्रिया नाम प्रियाणि नामानि आहुव आह्वयामि । यद्यस्माद्यूयं तृपत्तृप्तिं वावशानाः कामयमानाः स्थ तस्मादाह्वयामि । तत्रैव चतुष्पदां याज्यामाह — श्रियसे कमिति । ते मरुतः पुरोवातरूपाः सन्तः कं सुखं श्रियसे प्राणिभिराश्रयितुं भानुभिर्भासकै रश्मिभिः सूर्यरश्मिभिः सहिताः संमिमिक्षिरे मेढुं वृष्ट्या भूमिं सम्यक्सेक्तुमिच्छन्ति । ते मरुत ऋक्वभिर्याज्यापुरोनुवाक्यारूपाभिऋग्भिः स्तुताः सन्तः सुखादयः शोभनं हविः खादितवन्तो भक्षितवन्तः । ततस्ते मरुतो वाशीमन्त उत्साहजनितघोषरूपबहुविधशब्दवन्त इष्मिणः स्वगृहान्प्रति गतिमन्तोऽभीरवः स्वकार्यस्य निष्पन्नत्वेन विघ्नकारिभ्योऽसुरेभ्यो भयरहिताः प्रियस्य मारुतस्य धाम्नो मरुतां संबन्धि यत्प्रियं स्थानं तद्विद्रे लब्धवन्तः ।  
"इष्ट्यन्तरं विधातुं प्रस्तौति “देवासुराः संयत्ता आसन्ते देवा मिथो विप्रिया आसन्तेऽन्योऽन्यस्मै ज्यैष्ठ्यायातिष्ठमानाश्चतुर्धा व्यक्रामन्नग्निर्वसुभिः सोमो रुद्रैरिन्द्रो मरुद्भिर्वरुण आदित्यैः स इन्द्रः प्रजापतिमुपाधावत्तमेतया संज्ञान्यायाजयदग्नये वसुमते पुरोडाशमष्टाकपालं निरवपत्सोमाय रुद्रवते चरुमिन्द्राय मरुत्वते पुरोडाशमेकादशकपालं वरुणायादित्यवते चरुं ततो वा इन्द्रं देवा ज्यैष्ठ्यायाभि समजानत” (सं. का.२ प्र.२ अ.११) इति । देवा असुराश्च यदा युद्धार्थमुद्यतास्तदानीमहमेव ज्येष्ठो भविष्यामि नेतर इत्येवं परस्परं ज्यैष्ठ्यमनङ्गीकुर्वाणा देवाः परस्परं प्रियरहिताः सन्तः सेनां चतुर्धा विभज्य विविधं यथा भवति तथा प्रक्रान्तवन्तः । तत्र वसुभिः सहितोऽग्निरेकः संघः । रुद्रैः सहितः सोमो द्वितीयः संघः । मरुद्भिः सहित इन्द्रस्तृतीयः संघः । आदित्यैः सहितो वरुणश्चतुर्थः संघः । तदानीमिन्द्रः प्रजापतिमुपसेव्य तदुपदेशेन संज्ञानीनामेष्टिं कृतवान् । तत ऊर्ध्वमिष्टिसामर्थ्यादपगतमत्सरा देवा ज्यैष्ठ्यार्थमिन्द्रं सम्यगभ्यनुज्ञातवन्तः । सम्यग्ज्ञायते ययेष्ट्यासौ संज्ञानी । तानूनप्त्रार्थवादत्वेन संज्ञान्या अननुष्ठितत्वान्नास्ति कस्यचित्प्राधान्यं, किंतु स्वकार्यसिद्धिमभिप्रेत्य सर्वे मात्सर्यं जहुः । इह त्विष्टिप्रसादादिन्द्रस्य प्राधान्यम् । एतच्चोभयं कल्पभेदाद्युगभेदाद्वा द्रष्टव्यम् ।   
6 विधत्ते - “यः समानैर्मिथो विप्रियः स्यात्तमेतया संज्ञान्या याजयेदग्नये वसुमते पुरोडाशमष्टाकपालं निर्वपेत्सोमाय रुद्रवते चरुमिन्द्राय मरुत्वते पुरोडाशमेकादशकपालं वरुणायादित्यवते चरुमिन्द्रमेवैनं भूतं ज्येष्ठ्याय समाना अभि संजानते वसिष्ठः समानानां भवति” (सं. का.२ प्र.२ अ.११) इति । इन्द्रमेव भूतं स्वामिनमेव सन्तमेनं यजमानं ज्येष्ठ्यार्थं सम्यगभ्यनुजानन्ति । ततोऽयं समानानां वसिष्ठो वासयितृतमः पालको भवति । तत्र पुरोनुवाक्यामाह - अग्निरिति । वसुभिः सहितोऽग्निः प्रथमसंघाधिपतिर्नोऽस्मानवतु । रुद्रैः सहितः सोमस्त्वस्मान्स्वयमेव प्रीतिपुरःसरमभिरक्षतु । मरुद्भिः सहितः इन्द्र ऋतुधा तत्तदृतूचितभोगधारिणोऽस्मान्करोतु । आदित्यैः सहितो वरुणो नोस्मान्संशिशातु संशितव्रतान्सम्यगनुष्ठितव्रतान्करोतु ।   
तत्रैव याज्यामाह — सं नो देव इति । वसुभिः सहितोऽग्निर्देवो नोऽस्मान्समजिज्ञिपत्सम्यगनुष्ठानं ज्ञापयतु । रुद्रसंबन्धिनीभिस्तनूभिः सहितः सोमः समजिज्ञिपत् । यज्ञयोग्यैर्मरुद्भिः सहित इन्द्रः समजिज्ञिपत् । आदित्यैः सहितो वरुणः समजिज्ञिपत् ।   
तत्रैव विकल्पितामन्यां याज्यामाह — यथादित्या इति । पूर्वोक्तेषु संघचतुष्टयमध्यवर्तिषु देवेषु यथा वरुणसमीपवर्तिन आदित्या अग्निसमीपवर्तिभिर्वसुभिः संबभूवुः संमताः प्रीतियुक्ता बभुवुः, यथा चेन्द्रसमीवर्तिभिर्मरुद्भिः सह सोमसमीपवर्तिनो रुद्रा अभिसमजानत ज्यैष्ठ्यं सम्यगभ्यनुज्ञातवन्तः, त्रीणि नामान्याहवनीयगार्हपत्यदक्षिणाग्निरूपाणि हव्यवाहनकव्यवाहनसहरक्षोरूपाणि वा यस्याग्नेः सोऽग्निस्त्रिणामा हे त्रिणामन्नेवा, एवमेव यथा रुद्रादयस्तद्वद्विश्वे देवा अन्येपि रुद्रादिसमीपवर्तिनो देवाः सर्वेऽहृणीयमाना वैरिभिरनपह्रियमाणविभूतयः समनसः परम्परं समानमनस्का भवन्तु । यद्यप्यत्र चत्वारि हवींषि तथापि सहप्रदानेन पुरोनुवाक्याया भेदो नास्ति, तथा याज्याया अपि यथा पूर्वत्र ग्रामकामं प्रति विहितयोरैन्द्रवैश्वदेवहविषोः सहप्रदानात्पुरोनुवाक्यादिभेदो नास्ति । अत्रैव स्विष्टकृतः पुरोनुवाक्यामाह - कुत्राचिद्यस्येति । यस्य स्विष्टकृद्देवस्य समृतौ संततौ सत्यां नृषदने मनुष्यस्थाने ग्रामगृहादौ कुत्राचिद्यत्र कुत्रापि नरो मनुष्या रण्वा रममाणास्तिष्ठन्ति, किंच यं स्विष्टकृद्देवमर्हन्तश्चिन्मन्त्रविशेषैः पूजयन्त एव तदीयाहुत्यर्थमिन्धते वह्विं प्रज्वलयन्ति, प्रज्वाल्य च जन्तवो यजमानाः संजनयन्ति समीचीनं फलमुत्पादयन्ति, तादृशः स्विष्टकृद्देवः प्रसीदत्विति शेषः । तत्रैव याज्यामाह - सं यदिष इति । यद्यस्मात्कारणदिष इष्यमाणान्यन्नानि संवनामहे स्विष्टकृद्देवप्रसादेन सम्यग्भजामः, मानुषाणां यजमानानां हव्या होमयोग्यानि द्रव्याणि संवनामहे, उतापि च द्युम्नस्य धनस्य शवसो बलस्य ऋतस्य यज्ञस्य च रश्मिं रश्मिवत्प्रकाशमुत्कर्षमाददे स्वीकुर्मः, तस्मात्कारणादेवमनुग्रहीतारं स्विष्टकृद्देवं भजाम इति शेषः ॥

द्वादशेऽन्त्यानुवाकेऽत्र काम्ययाज्याः श्रुतौ श्रुताः । व्याख्यास्यन्ते तदर्थेष्टीरुदाहृत्यात्र पूर्ववत् ॥५२॥   
मृत्युभीतस्येष्टिं विधातुं प्रस्तौति — “देवा वै मृत्योरबिभयुस्ते प्रजापतिमुपाधावन्तेभ्य एतां प्राजापत्या शतकृष्णलां निरवपत्तयैवैष्वमृतपदधात्” (सं. का. २ प्र. ३ अ. २) इति । शतं सुवर्णानि कृष्णलतुलितानि यस्याः समष्टेः सा कृष्णलसमष्टिः शतकृष्णला, तां प्रजापतिदेवताकां निरवपत्, तयैव शतकृष्णलया देवेष्वपमृत्युवारणरूपममृतमदधात् ।   
विधत्ते - “यो मृत्योर्विभीयात्तस्मा एतां प्राजापत्या शतकृष्णलां निर्वपेत्प्रजापतिमेव स्वेन भागधेयेनोपि धावति स एवास्मिन्नायुर्दधाति सर्वमायुरेति” (सं. का.२ प्र.३ अ.२) इति । मृत्योरपमृत्योः । सर्वमायुर्जन्मकाले यावदायुरारब्धेन कर्मणा प्रापितं तत्सर्वं विघ्नेन विना प्राप्नोति ।   
शतसंख्यां प्रशंसति - “शतकृष्णला भवति शतायुः पुरुषः शतेन्द्रिय आयुष्येवेन्द्रिये प्रति तिष्ठति” (सं. का.२ प्र.३ अ.२) इति । पाकाय घृतद्रव्यं विधत्ते - “घृते भवत्यायुर्वै घृतममृत हिरण्यमायुश्चैवास्मा अमृतं च समीची दधाति” (सं. का.२ प्र.३ अ.२) इति । "आयुर्दा अग्ने हविषो जुषाणो घृतप्रतीक इति मन्त्रे घृतप्रियस्याग्नेरायुष्प्रदत्वाद्घृतस्याऽऽयृष्ट्वम् । यद्वा घृतजन्येन बलेनेन्द्रियाणां देहे दृढबद्धतया निर्गमनाभावादायुर्भवतीति तद्धेतुत्वम् । समीची स्वस्वकार्यक्षमे मृत्युपरिहारायानुकूले । अवदानपरिमाणं विधत्ते - “चत्वारिचत्वारि कृष्णलान्यव द्यति चतुरवत्तस्याऽऽप्त्यै” (सं. का.२ प्र.३ अ.२) इति । पुरोडाशे प्रकृतिभूते सकृदुपस्तीर्य द्विरवदाय सकृदभिघारणेन चतुरवत्तं संपद्यते । अत्र त्वेकैकस्मिन्नवदाने कृष्णलगतया चतुःसंख्यया चतुरवत्तं संपद्यते । तत्र प्रधानस्य हविषश्चतुष्टयं द्विवरदातव्यमिडार्थमपि चतुष्टयम् । अनेनाभिप्रायेण वीप्सा । तदेतन्मनसि निधाय सुत्रकार आह – “तानि पवित्रवत्याज्य आवपति धर्ममात्रं श्रपणं प्रचरणकालेऽष्टौ देवताया अवद्यति चत्वारि स्विष्टकृति द्वे प्राशित्रेऽष्टाविडायां चतुर्धाकरणकाले सर्वाणि प्राशित्रे समोप्यैकधा ब्रह्मण उपहरति तानि ब्रह्मा भक्षयति भक्षापयत इतरेषाम्” इति । सर्वेषामृत्विग्भागानां सहैव ब्रह्मणे प्रदानं विधत्ते - एकधा ब्रह्मण उप हरत्येकधैव यजमान आयुर्दधति (सं. का.२ प्र.३ अ.२) इति । एकधेत्यनेन सर्वभागसाहित्यमुच्यते । उपहरति दद्यादित्यर्थः । अनेन दानेन यजमानेऽपि सर्वमायुरेकीकृत्य स्थापयति । अस्यामिष्टौ याज्यानुवाक्ये द्विविधे विकल्पिते, तासु चतसृष्वृक्षु तिसृणां प्रतीकान्याम्नायन्ते हिरण्यगर्भ इति । हिरण्यगर्भः समवर्तताग्र इत्येका । आपो ह यन्महतीर्विश्वमायन्निति द्वितीया । ते उभे अपि चतुर्थकाण्डस्य प्रथमप्रपाठके समाम्नातत्वात्तत्रैव व्याख्यास्येते । प्रजापते न त्वदेतान्यन्य इत्येषा तृतीया । सा तु प्रथमकाण्डस्याष्टमप्रपाठके व्याख्याता । अथ चतुर्थीमृचमाह - स वेदेति । द्यौः पिता पृथिवी माता प्रजापतिर्बन्धुरितिमन्त्रवर्णाद्ब्रह्माण्डमध्ये सत्यलोके वर्तमानस्य प्रजापतेरण्डस्योपरितनकपालरूपा द्यौः पिताऽधस्तनकपालरूपा पृथिवी माता । स पुत्रः प्रजापतिस्तं पितरं मातरं च वेत्ति । अभिज्ञः स प्रजापतिः सूनुर्भवत्तयोर्मातापित्रोः पुत्रो भवति । अत एव तयोर्वेदनं तस्योपपन्नम् । मघशब्दो धनवाची । पुनः पुनर्यजमानाय दातव्यं धनं यस्यायौ पुनर्मघः । तादृशोऽयं प्रजापतिर्भुवद्भवति । किंच, स प्रजापतिः सर्वव्यापि विराड्रूपं धृत्वा द्यामुपरितनकपालमौर्णोच्छादितवान् । तथाऽन्तरिक्षं स्वर्गं च स और्णोत् । किंचात एव विश्वा भुव इमं लोकमारभ्याधस्तनाः सर्वा भूमीरभवत्प्राप्नोदाच्छादितवानित्यर्थः । किंच सत्यलोके समागत्य चतुर्मुखत्वेन रूपान्तरेण परिमितोऽभवत् ।   
इष्ट्यन्तरं विधत्ते — “असावादित्यो न व्यरोचत तस्मै देवाः प्रायश्चित्तिमैच्छन्तस्मा एत सौर्यं चरुं निरवपन्तेनैवास्मिन्रुचमदधुर्यो ब्रह्मवर्चसकाम स्यात्तस्मा एत सोर्यं चरुं निर्वपेदमुमेवाऽऽदित्य स्वेन भागधेयेनोप धावति स एवास्मिन्ब्रह्मवर्चस दधाति ब्रह्मवर्चस्येव भवति” (सं. का.२ प्र.३ अ.२) इति । यदुक्तं सूत्रकारेण सौर्यं चरुं रुक्माभ्यां परिगृह्याऽऽसादयतीति ।   
तदेतद्विधत्ते - “उभयतो रुक्मौ भवत एवास्मिन्रुचं दधाति” (सं. का.२ प्र.३ अ.२) इति । उभयत उपरिष्टादधस्ताच्चेत्यर्थः । प्रयाजार्थ आज्ये कृष्णलं प्रक्षिप्य होमं विधत्ते - “प्रयाजेप्रयाजे कृष्णलं जुहोति दिग्भ्य एवास्मै ब्रह्मवर्चसमव रुन्धे” (सं. का.२ प्र.३ अ.२) इति । पञ्चसु प्रयाजेषु हूयमानैस्तैजसैः पञ्चभिः कृष्णलेः पञ्चभ्यो दिग्भ्यो ब्रह्मवर्चसाख्यस्य तेजसः प्राप्तिर्भवति । अत्र याज्यानुवाक्ययोः प्रतीके दर्शयति - उदु त्यमिति । उदु त्यं जातवेदसमिति पुरोनुवाक्या । चित्रं देवानामुदगादनीकमिति याज्या । ते उभे अपि प्रथमकाण्डस्य चतुर्थप्रपाठके व्याख्याते ।   
हिरण्यार्थिनस्त्रिहविष्कामिष्टिं विधत्ते - “आग्नेयमष्टाकपालं निर्वपेत्सावित्रं द्वादशकपालं भूम्यै चरुं यः कामयेत हिरण्यं विन्देय हिरण्यं मोप नमेदिति यदाग्नेयो भवत्याग्नेयं वै हिरण्यं यस्यैव हिरण्यं तेनैवैनद्विन्दते सावित्रो भवति सवितृप्रसूत एवैनद्विन्दते भूम्यै चरुर्भवत्यस्यामेवैनद्विन्दत उपैन हिरण्यं नमति” (सं. का.२ प्र.३ अ.२) इति । हिरण्यं विन्देय प्रथमतः प्रयत्नं कृत्वा कियदपि लभेय, तत ऊर्ध्वं वृद्ध्यादिरूपेणाधिकं स्वयमेव मां प्राप्नुयादिति कामयितुरियमिष्टिः ।   
फलान्तराय त्रिहविष्कां तां विधत्ते - “वि वा एष इन्द्रियेण वीर्येणर्घ्यते यो हिरण्यं विन्दत एतामेव निर्वपेद्धिरण्यं वित्वा नेन्द्रियेण वीर्येण व्यृद्धते” (सं. का.२ प्र.३ अ.२) इति । हिरण्यं लब्धवतश्चोरादिभीत्या कातरत्वमिन्द्रियव्यृद्धिः ।   
पुनरपि फलान्तराय तां विधत्ते - “* एतामेव निर्वपेद्यस्य हिरण्यं नश्येद्यदाग्नेयो भवत्याग्नेयं वै हिरण्यं यस्यैव हिरण्यं तेनैवेनद्विन्दति सावित्रो भवति सवितृप्रसूत एवैनद्विन्दति भूम्यै चरुर्भवत्यस्यां वा एतन्नश्यति यन्नश्यत्यस्यामेवैनद्विन्दति” (सं. का.२ प्र.३ अ.२) इति । मार्गपातनस्थानविस्मृत्यादिना विनष्टस्य हिरण्यस्य पुनर्लाभार्थमियमिष्टिः ।   
एतेषु त्रिषु हविःषु प्रथमस्य पुरोनुवाक्यामाह - स प्रत्नवदिति । हेऽग्ने त्वं द्युम्नेन हिरण्येन बृहत्ततन्थ महदैश्वर्यं विस्तारय । किंवत्, प्रत्नवत्, पुरातना धनिका उदाराः सन्त ऐश्वर्यं यथा विस्तारयन्ति तद्वत् । कीदृशेन द्युम्नेन नवीयसाऽत्यन्तनूतनेन पितृपितामहाद्युपार्जितव्यतिरिक्तेनेदानीमेवार्ज्यमानेन । संयताऽस्मान्प्राप्नुवता । भानुना कालुष्याभावादत्यन्तं भासमानेन ।   
तत्रैव याज्यामाह - नि काव्येति । कविः पण्डितस्तस्य भावः काव्यं पाण्डित्यं बुद्ध्यतिशयः । अयमग्निः काव्या काव्येन स्वकीयबुद्ध्यतिशयेन यजमानाञ्शश्वतो निरन्तरानुष्ठानशाश्वतिकान्वेधसो विधातृसदृशान्निकर्नितरां करोतु । कीदृशोऽग्निः । नर्या मनुष्येभ्यो हितानि पुरूणि बहुधनानि हस्ते दधानः । किंच, सोऽग्नी रयीणां रयिपतिर्भुवत्सर्वेषां धनानामधिपतिरासीत् । अतोऽमृतानि हिरण्यानि विश्वा सर्वाणि सत्रा चक्राणः सहस्थितानि कर्तुं शक्तः । तादृशोऽस्मभ्यं हिरण्यं ददातु ।   
द्वितीयस्य हविषः पुरोनुवाक्यामाह - हिरण्येति । अस्मभ्यं दातुं हिरण्यं पाणौ यस्य स हिरण्यपाणितादृशं सवितारमुपगम्य ह्वय आह्वयामि । किमर्थम् । ऊतये रक्षणाय । सविता देवतारूपः पदमस्मद्योग्यं स्थानं चेत्ता ज्ञाता ।   
अत्रैव याज्यामाह — "*सर्वेष्वादर्शपुस्तकेषु एतामेवेत्यादि व्यृध्यत इत्यन्तमग्रिमावतरणान्तरमेव गृहीतं दृश्यते, तथाऽपि प्रमादमूलकमेवैत्पूर्ववाक्यपूर्तेरभावादिति बोध्यम् ।" "वाममद्येति । हे सवितरद्यास्मभ्यं वामं वननीयं कर्मफलं सावीः प्रेरय देहीत्यर्थः। श्वोऽपि वामं सावीस्तदूर्ध्वं दिने दिने वामं सावीः। हे देव वामस्य वननीयस्य भूरेर्विस्तीर्णस्य क्षयस्य स्वर्गनिवासस्य सिद्धयेऽयाऽनया धियश्रद्धायुक्तबुद्धया वामभाजो वननीयकर्मानुष्ठायिनः स्याम। तृतीयहविष पुरोनुवाक्यामाह बडित्थेति। हे पृथिवि त्वं पर्वतानां संबन्धिनं खिद्रं खेदजनकं भारमित्था बडबिभर्षि इत्थमिति हस्तेनाभिनय। बट्, बाढ दृढमित्यर्थः। हे भूमि त्वं महना त्वदीयेन महिम्ना या प्रजिनोपि यान्पर्वतान्प्रकर्षेण प्रीणयसि तेषां खिद मिति पूर्वत्रान्ययः। प्रवत्वति महिनीति द्वयं संबुद्ध्यन्तस्य भूमिपदस्य विशेषणम्। प्रवत्वति प्रवणवति महिनि महत्त्वयुक्ते वा। अत्र प्रवणवत्त्वेन जलसमृद्धिः सूच्यते तया च जलसमृद्ध्या यान्प्राणिनः प्रीणयसि तानपि बाढं बिभर्षीत्यपि योजनीयम्। तत्रैव याज्यामाह—"  
"स्तोमास इति। विविधश्चारो जनानां संचारो यस्यां पृथिब्यां सा विचारिणी, तथाविधे हे पृथिवि स्तोमासः प्राणिनां संघा अक्तुभिरभिब्यक्तैर्नानाविधसस्यैर्निमित्तभूतैस्त्वां प्रतिष्ठोभन्ति प्रत्येकमाश्रयन्ते। हेऽर्जुनि धवले निर्मले पृथिवि या त्वं पेरुं पानादिभोग्यवस्तुकमिवं प्रकर्षेणास्यसि भोगाय प्रेरयसि। कमिव, हेषन्तं वाजं न वाजिनमिव। यथा लोके बाह्यदिप्रदेशे तुरंगान्तरं दृष्टवा स्वोत्साहेन हेषाशब्दं कुर्वन्तमुत्तमाश्वं सादिनोऽभ्यासाय प्रेरयन्ति तद्वत्। सोमवा मिनश्चरुं विधातुं प्रस्तौति इन्द्रस्त्वष्टुः सोममभीषहाऽपिबत्स विष्वङ्व्यार्छत्स इन्द्रियेण सोमपीथेन व्यार्धत स यदूर्ध्वंम दवमीत्ते श्यामाका अभवन्त्स प्रजापतिमुपाधावत्तस्मा एता सोमेन्द्र श्यामाक चरुं निरवपत्तेनैवास्मिन्निन्द्रिय सोमपथिमदधात् (सं. का. २ प्र. ३अ. २ इति। इन्द्रो विश्वरूपं त्वष्टुः पुत्रं हत्वा सोमयागे तेन त्वष्ट्रां स्वयमनाहूतः सन्कुपितो यज्ञस्य भ्रंशं कृत्वा प्रसह्यं सोममपिबदिति पञ्चमप्रपाठके प्रपञ्चयिष्यते। तदत्र संगृह्योच्यते। अभीषहा बलात्कारेणेत्यर्थः। सोमं पीत्वा त्वष्टुर्भीतो नानादिगभिमुखो विशेषेण पलायनं कृतवान्। पलायमानश्च तदुपघातादिन्द्रियस्वा स्थ्यकरेण सोमपानेन व्यृद्धोऽभूत्तदानीमिन्द्रो यत्सोमरसस्वरूपमूर्ध्व मुखेन वमनं कृतवान्, तद्भूमौ पतित्वा श्यामाकारूपेण निष्पन्नम् ततः स इन्द्रः प्रजापत्युपदेशेन सोमेन्द्रचरुं कृत्वा स्वोदर एव रणेन्द्रियप्रदं सोमपानं प्राप्तवान्। अथ विधत्ते “वि वा एष इन्द्रियेण सोमपीथेनर्ध्यते यः सोमं वमिति यः सोमवामी स्यात्तस्मा एत सोमेन्द्र श्यामकं चरुं निर्वपेत्सोमं चैवेन्द्रं च स्वेन भागधेयेनोप धावति तावेवास्मिन्निन्द्रिय सोमपीथं धत्तो नेन्द्रियेण सोमपीथेन व्यृध्यते” (सं. का. २ प्र. ३ अ. २) इति। प्रातःसवनादिप्रयोगे यो यजमानः पीतं सोमं वमिति स एष सोमस्य वमनादिन्द्रियसामर्थ्यप्रदेन सोमपानेन व्यृद्धो भवति। तादृशसोमवामिनो यजमानस्यायं चरुः। द्वौ देवौ द्रव्यं च प्रशंसति “यत्सौम्यो भवति सोमपीथमेवाव रुन्धे यदैन्द्रो भवतीन्द्रिर्य वै सोमपीथ इन्द्रियमेव सोमपीथमव रुन्धे श्यामाको भवत्येष वाव स सोमः साक्षादेव सोमपीथमव रुन्धे” (सं. का. २ प्र. ३ अ. २) इति। अत्र पुरोनुवाक्यामाह ऋदूदरेणेति। हे हर्यश्वेन्द यः सोमः पीतो मा न रिष्येद्वमनेन मां न हिंस्यात्तादृशेन सख्या सखिवद्धितकरिणा सोमेन सचेय संगते भूयासम। कीदृशेन सोमेन। ऋदूदरेण। अत्र मकारो लुप्तः। वमनाभावान्मृदुत्वं स्वास्थ्यमापन्नमुदरं यस्य सोमस्य स एष ऋदूदरः। सोऽयं सोमोऽस्मे अस्मदीयोदरे न्यधायि निहितः। तस्मै तदर्थं सोमस्य जरणार्थं प्रतिरं प्रकर्षेण वमनापदं तारयितारमिन्द्रमच्लैम्याभिमुख्येन प्राप्नोमि भजामीत्यर्थः। तत्र याज्यामाह आपान्तेति। अत्र प्रादत्रयेण सोमस्य स्तुतिश्चतुर्थपादेनेन्द्रस्य। अन्ततोऽपगत आपान्तः सर्वात्मना विनष्टो मन्युः कोपो यस्य सोऽयमापान्तमन्युः। बहुभिर्ग्रावभिरभिषूयमाणोऽपि न कुध्यतीत्यर्थः। त्रिषु सवनेष्वभिषवार्थमासादिता उपलास्तृपलास्तेषां प्रभर्म प्रहारो यस्य सोमस्य सोऽयं तृपलप्रभर्मा धुनिः कम्प मानः प्रहाररितस्ततः कम्पते। शिमीशब्दः कर्मवाची, शिम्यो बहुविधान्यभिषवशोधनग्रहणादीनि कर्माण्यस्य सन्तीति शिमीवान्। शरवोऽभिषवकाले शीर्णावयवाः, ते च बहवो यस्यासौ शरुमान्। रसनिष्पीडनेन यदवशिष्टं नीरस तदृजीषं तदस्यास्तीत्यृजीषी। ईदृशः सोमो विश्वामि वनानि वर्धयतीति शेषः। “सोमो वा ओषधीना राजा”। “सोमो वनस्पतीनाम्”। “वनस्पतिगते सोमे” इत्यादिश्रृतिस्मृतिभ्यां चान्द्ररश्मिभिर्बनस्याभिवृद्धिदर्शनाच्च वर्धयितृत्वम्। कीदृशानि वनानि। अतसा सर्वत्र संततानीत्यर्थः। अर्वागर्वाचीनानि प्रतिमानानि लौकिकोपमानानीन्द्रं न देभुर्न हिंसन्ति। नीचैरुपयातैः स्वसाम्यापादनमेवोत्तमस्य हिंसा। तां कर्तुमुपमानानि न प्रवर्तन्त इत्यर्थः। तत्रैव विकल्पिता पुरोनुवाक्यामाह प्र सुवान इति। ऋतयुर्यज्ञमिच्छुर्यजमानः सोमः सुवानः सोममभिषुण्वन्निन्द्राय ब्रह्मेन्द्रार्थं बृहत्सोमपानं प्रचिकेत प्रकर्षेण जानाति। कीदृशो यजमानः। जमदग्निरेतन्नामकमुनिसदृश। किं कुर्वन्। अर्चन्स्तुतिभिः पूजयन्। हे इन्द्र त्वं वृषा फलस्य वर्षयिता यन्ताऽसि सोमस्य नियामकोऽसि। कीदृशस्य, शवसो बलवतः। उदरे स्थापयितुमशक्यस्येत्यर्थः। तुरस्य वमनाय त्वरमाणस्य। अन्तर्यच्छ नियन्तृत्वादुदरमध्ये तं सोमं जरयितुं नियच्छ। गृणते तां स्तुवते यजमानाय धर्मं दृंह सोमस्य धारकं वायुं दृढी कुरु। तत्रैव विकल्पितां याज्यामाह सबाधस्त इति। हे सोम नरो मनुष्या ऋत्विजस्ते ब्रह्म श्यामाकचरुरूपं परिवृढं हविः सपर्यन्पूजयन्ति समर्पयन्ति कीदृशस्य ते। सबाधः। धकारान्तो बाध्शब्दोऽभिषवकृतमुपद्रवं ब्रूते। तेनोपद्रवेण सह वर्तत इति सबाध, इति प्रतिपादकं तस्य षष्ठी सबाध इति। अभिषवपीडितस्य तवेत्यर्थः। कीदृशं ब्रह्म, मदं च हर्षकरमपि शुष्मयं च बलप्रापकमपि। कीदृशा नरः। ब्रह्मकृत इष्टिरूपं परिवृढं कर्म कुर्वन्तीन्सि ब्रह्मकृतः। सोमचक्षा अर्को वा सोमशब्देनाभिधीयमानस्त्वं सूर्य एव। अतस्तेजस्वित्वान्नास्सि तव कश्चिदप्युपद्रव इत्यभि प्रायः। यद्यत्रास्मदुदरे पीतो रसस्तुरते वमनाय व्यग्रतां करोति तत्रैत्तत्रैवोदरेरऽयमिन्द्रः पृत्सु सङ्ग्रामेष्विव तुर्यां दधते तूर्ण यातारं करोति वमनाय संभ्रमं कुर्वतः सोमस्य निवारकं वायुं शीघ्रं तत्र प्रेरयतीत्यर्थः। अथ पञ्चमप्रपाठके विहितायामभ्युदयेष्टौ विष्णवे शिपिविष्टाय शृते चरुमित्युक्तं यत्तृतीयं हविस्तत्रानन्तरभावि मन्त्रत्रयमुत्कर्षणीयम् तस्मिंश्च त्रये पुरोनुवाक्यां दर्शयति वषट् त इति। अस्यते क्षिप्यते कर्मानुष्ठानाय देवतया विधिना वा प्रेर्यंत इत्यासो यजमानः। तादृशोऽहं ते तवाऽऽसमन्ताद्वषट्कृणोमि हविर्दानं करोमि। शिपिषु पशुषु विष्टः प्रविष्टो यज्ञः शिपिविष्टः पशुसाध्यो यज्ञ इत्यर्थः। “यज्ञो वै बिष्णुः। पशवः शिपिः” इति श्रुतेः। हे शिपिविष्ट यज्ञात्मक विष्णो मे मदीयं तद्धव्यं जुपव्य। सुष्टुतयः शोभनास्तुतिरूपा मे गिरस्त्वां वर्धन्तु वृद्धिं प्रापयन्तु। एकस्विन्नपि विष्णौ यूयमिति पूजार्थ बहुवचनम्। पूज्या यूयं स्वस्तिभिः श्रेयोभिर्नोऽस्मान्सदा पात रक्षत। तत्रैव याज्यामाह प्र तत्त इति। हे शिपिबिष्टाद्यास्मिन्यज्ञे ते त्वदीयं तन्नामाहं प्रशंसामि। कीदृगहं, वयुनानि विद्वान, ज्ञापकानि नामनिर्वचनानि जानन्। “यज्ञो वौं विष्णुः। पशबः शिपिः। यज्ञ एव पशुषु प्रतितिष्ठति” इति श्रुत्याऽऽख्यातं शिपिविष्टनाम्नो निर्वचनं जानामीत्यर्थः। अत एवार्योऽहं शब्दार्थाभिज्ञानः स्वामी हे विष्णो तं त्वा गृणामि तथाविधं त्वां स्तौमि। किंविधम्। अस्य रजसा पराके क्षयन्तं दृश्यमानस्य मलिनलोकस्यात्यन्तं दूरे निवसन्तं तवसं सपस्विनम् कीदृशोऽहम्। अवतीयानतपस्वी। यद्यप्यहं तपोरहितस्तथाऽपि तपस्विनस्तव प्रसादात्स्तोतुं शक्त इत्यर्थः। तत्रैव विकल्पितां याज्यामाह किमित्त इति। हे विष्णो त्वं यद्यस्मात्कारणाच्छिपिविष्टोऽस्मीति प्रकर्षेण ववक्षे पुनः पुनर्वक्षि तस्मासे तव मनसि किमित्परि पक्ष्यं भूत्किमिदं गर्हणीमभूत्। नैतद्रर्हणीयं वृयैव तव लज्जेत्यभिप्रायः। यद्यप्येतन्नाम लोकेऽत्यन्तरोगिण्युत्पाटितगुह्यत्ववि (चि) मूढैः प्रयुज्यते शिपिविष्टोऽयामिति, तथाऽप्यवयवार्थस्य ब्राह्मणेन व्याख्यातत्वान्नास्त्यत्र तव लज्जाकारणम्। तस्मादेतद्वर्पो वरिष्ठं नामास्मन्माऽपगूढ, अस्माकमग्रं गूढं मा कुरु। यद्यस्मात्त्वं गूहनायैव समिथे युद्धे कवचशीर्षकाभ्यां गूढोऽन्यरूपो बभूव बभूविथ तदन्यथा यथा तथा वा भवतु, तथाऽप्यस्मद्बुद्धौ प्रशस्तमिदं मा गोपायेत्यर्थः। पशुकामस्य त्रिहविष्कामिष्टिं विधत्ते--- “अग्नेये दात्रो पुरोडाशमष्टाकपालं निर्वपेदन्द्राय प्रदात्रे पुरोडासमेकादशकपालं पशुकामोऽग्निरेवास्मै पशून्प्रजनयति वृद्धानिन्द्र प्र यच्छति” (सं. का. २ प्र. ३ अ. २) इति।"  
"पञ्चद्रव्यसमाष्टिरूपं तृतीयं हविर्विधत्ते “दधि मधु घृतपामो धाना भवन्त्येदतद्वै पशूना रूप रूपेणैव पशुनवरुन्धे” (सं. का. २ प्र. ३ अ. २) इति। तत्र दधिघृतयोः पशुसंबन्धात्तत्साहचर्येण सर्वेषां पशुरूपत्वम्। अस्मिन्हविषि द्रव्यसंख्यां विविधद्रव्यत्वं च प्रशंसति “पञ्चगृहीतं भविति पाङक्ता हि पशवो बहुरुपं भवति बहुरूपा हि पेशवेः समृद्ध्यै” (सं.का. २ प्र. ३ अ. २ इति। एकैकस्य द्रध्यत्य ग्रहणेन पञ्चगृहीतत्वं गोमहिपाश्वादिरूपेण पशूना बहुरूपत्वम्। द्रव्यं विधाय देवतां विधत्ते “प्राजापत्यं भवति प्राजापत्या वै पशवः प्रजापतिरेवास्मै पशून्प्र जनयति” (सं. का. २ प्र. ३ अ. २) इति। घृतं न पूतमुभे स्रुश्चन्द्रेत्येते ऋचौ विधसे “आत्मा वै पुरुषस्य मध यन्मध्वग्नौ जुहोत्यत्मानमेव तद्यजमानोऽग्नौ प्रदधाति पङ्क्तयौ याज्यानुवाक्ये भवतः पाङ्क्तः पुरुषः पाङ्क्ताः पशव आत्मान मेव मृत्योर्निष्कीय पशूनव रुन्धे” (सं. का. २ प्र. ३ अ. २) इति। यस्मिन्कस्मिंश्चिद्दुर्गे समुत्पन्नस्य मघुनो दध्यादिवत्सर्वप्राणिसुलभत्वं नास्ति, आत्मापि हस्तपादादिवत्सर्वैः सुष्ठु विज्ञेयो न भवति, तत्साम्यान्मधुनः पुरुषत्वं, मधुहोमेन वह्नो प्रक्षिप्तस्याऽऽत्मनः पङक्तिच्छन्दसोः पाठेन मृत्योर्निष्क्रयो भवति। तत्र प्रथमहविषः पुरोनुवाक्यामाह अग्ने दा इति। हेऽग्ने दाशुषे हविर्दत्तवते यजमानाय रयिं दा धनं देहि। तथा वीरवन्तं वीरैर्भृत्यादिभिरुपेतं पुत्रं देहि। कीदृशं परीरिणसं परितः शोभना नासिकाद्या अवयवा यस्य तं तथाविधम्। सुनुपतस्त्वया दीयमानैः पुत्रैयुक्तान्नोऽस्माञ्शिशीहि सर्वेषु कार्यषु तीक्ष्णी कुरु। तत्रैव याज्यामाह दा नो अग्ने इति। हेऽग्ने नोऽस्मभ्यं शतिनो दाः शतसंख्याकान्पशून्देहि। तथा सहस्रसंख्याकान्देहि। दुरो न द्वाराणीव पशुसंपत्तौ हि * “वायव्य श्वेतमालभेत” “सरस्वत्याज्यभागा स्यात् इत्यादीनि बहूनि कर्माणि सुस्त्रेनानुष्ठातुं शक्यन्ते।” अतोऽनुष्ठानस्य द्वारभूतान्पशून्देहि। ततः पशुप्राप्तेरूर्ध्वं वाजमन्नं श्रुत्यै ब्राह्मणभोजनादिजन्यकीर्तयेऽपावृधि विध्नमपनीय वर्धय। प्रकर्षेणाऽऽनुकूल्यमञ्चतो गच्छत इति प्राच्यौ कुरु। ब्रह्मणा मन्त्रपुरःसरेण कर्मणा तुष्टः सन्द्यावापृथिव्यौ प्राच्या कुरु। उषस उषःकालाः सुवर्णं स्वर्गं इवास्मदगृहे शुक्रं प्रकाशं विदिद्युर्तीवशेषेण द्योतितं कुर्वन्तु प्रभूतं कुर्वन्वित्यर्थः। "  
तत्रैव विकल्पितां याज्यामाह अग्निदा इति। अथमाग्निर्द्रविणं दा ददातु। वीरपेशा वीराणामस्मत्पुत्रा दीनां पालको योऽग्निरसावृषिमृषिसामानं पुत्रं सहस्रा सहस्रप्रकारेण सनोति ददातु। सोऽग्निर्दिवि स्वर्गे हव्यमस्मदयिमाततान समन्ताद्विस्तारितवान्। तादृशस्याग्नेः पुरुत्रा पुरुषु प्रदेशेषु धामानि स्थानानि विभृता विशेषेण संपादितानि।  
"द्वितीयहविषो याज्यानुवाक्ययोः प्रतीके दर्शयति मा नो मर्घीरिति। मा नो मर्घीरा भरा दद्धि तन्न इति पुरोनुवाक्या। आ तू भर माकिरेतत्परि ष्ठादिति याज्या। तदुभयं पूर्वकाण्डे सप्तमप्रपाठके व्याख्यातम्। तृतीयविषः पुरोनुवाक्यामाह घृतं न पूतमिति। हे स्वधावोऽन्नवन्प्रजापते ननूररेपास्त्वदीयं शरीरं पापरहितम्। किमिव, पूतं घृतं न घृतमिव। नेत्युत्तरत्रानुवर्वते। शुचि हिरण्यं न शुद्धं सुवर्णमिव, रुक्मो न आभरणमिव। ते त्वदीयं तच्छरीरं रोचत सर्वेभ्यो रोचताम्। तत्रैव याज्यामाह उभे सुश्चन्द्रेति। हे सुश्चन्द्र सुष्ठ्वहलादनकर आसनि त्वदीय आस्ये सपिंषः बन्धिन्यावुभे दर्त्रीसदृशे हनू श्रीणीषे सेवसे। हनुपूरणपर्यन्तं सर्पिस्त्वया * सर्वपुस्तकेषु हीत्यस्य स्थाने देहीति वर्तते, तत्वयुक्तम्। पीतमित्यर्थः। उतापि च हे शवसस्पते बलस्याधिपत उक्थेषु शस्त्रवत्सु यज्ञेषु नोऽस्मानुत्पूपूर्या उत्कर्षेण पूरय प्रापयेत्यर्थ। स्तोतृभ्यो जयमानेभ्य इषमन्नमाभर संपादय। अथान्यत्र वायव्यां यवागूं निर्वपेदित्यादेना विहिते कर्मण्युत्कर्षणीयां पुरो नुवाक्यामाह वायो शतमिति। हे वायो पोष्याणां पुष्टिमतां हरीणामश्वानां शतं युवस्वास्मदगृहे समागन्तुं रथे योजय उत वा ते सहस्रिणः, अथवा ते सहस्त्रसंख्याका अश्वा रथे युज्यन्तामिति शेषः। स च रथो पाजसा बलेन शीघ्रमायातु तत्रैव याज्यामाह प्र यमिरिति। हे वायो दुरोणे यज्ञगृह इष्टये क्रियमाणेष्टिसिद्ध्यर्थं नियुत्संज्ञकाभिर्याभिर्वडवाभिर्दाश्वांसमच्छ हविर्दत्तवन्तं यजमानं प्राप्तुं प्रकर्षेण यासि ताः समीचीना अस्माकमनुकूला इति शेषः। इह कर्मणि नोऽस्माकं सुभोजसं रयिं सुष्ठु भोजनोपयुक्तं धनं नियुव नितरां मिश्रय। किंच, राधोऽन्नं नियुव। कीदृशं राधः। वीरवद्द्रव्यमश्वियं पुत्रैर्गोभिरश्वैर्युक्तमित्यर्थः। अथ क्काप्यैन्द्रकर्मण्युक्तयाज्यानुवाक्ये आम्नायेते। तत्र पुरोनुवाक्यामाह - रेवतीर्न इति। रेवत्यो धनवत्यः सधमादोऽस्माभिः सह मादय (द्य न्त्यो हर्षयुक्तास्तुविवाजो बह्वन्नोपेता आपो नोऽस्माकं स्वामिनीन्द्रे सन्त्वस्मत्सुखाय तिष्ठन्तु। याभिरद्भिःसह वयं क्षुमन्तं शब्दयन्त इन्द्रं स्तुवन्तो मदेम हृष्यास्म। तत्रैव याज्यामाह रेवा इद्रेवत इति हे हरिव इन्द्रायं यजमानो रेवा इद्धनवानेव सन्रेवतो धनवतो देवस्य प्रेदु अन्यन्तप्रकर्षेण स्तोता स्यात्। कीदृशस्य देवस्य। त्वावतस्त्वत्सदृशस्य मघोनो धनवतः श्रुतस्य देवेषु श्रूयमाणस्य। तादृशं देवं स्तुत्या स्वाभीष्टं प्राप्नोतीत्यभिप्रायः ॥

