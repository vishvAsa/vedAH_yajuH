+++
title = "अग्ने गृहपते"
unicode_script = "devanagari"
+++
<details><summary>भास्करोक्त-विनियोगः</summary>

16गार्हपत्यमेवोपतिष्ठते - अग्ने गृहपत इति यजुर्भिः ॥
</details>

<details><summary>मूलम् (संयुक्तम्)</summary>

अग्ने॑ गृहपते सुगृहप॒तिर॒हन्त्वया॑ गृ॒हप॑तिना भूयासँ सुगृहप॒तिर्मया॒ त्वङ्गृ॒हप॑तिना भूयाश्श॒तँ हिमाः …
</details>

<details open><summary>विश्वास-प्रस्तुतिः</summary>

अग्ने॑ गृहपते! सुगृह-प॒तिर् अ॒हन् त्वया॑ गृ॒ह-प॑तिना भूयासम् ।  
सु॒गृ॒ह॒प॒तिर् मया॒ त्वङ् गृ॒हप॑तिना भूयाः ।
</details>

<details><summary>Keith</summary>

O Agni, lord of the house, through thee as lord of the house, may I be a good lord of the house; through me as lord of the house, mayst thou be a good lord of the house;
</details>


<details><summary>मूलम्</summary>

अग्ने॑ गृहपते सुगृहप॒तिर॒हन्त्वया॑ गृ॒हप॑तिना भूयासम् ।  
सु॒गृ॒ह॒प॒तिर्मया॒ त्वङ्गृ॒हप॑तिना भूयाः।
</details>


<details><summary>पद-पाठः</summary>

अग्ने॑ । गृ॒ह॒प॒त॒ इति॑ गृह-प॒ते॒ । सु॒गृ॒ह॒प॒तिरिति॑ सु-गृ॒ह॒प॒तिः । अ॒हम् । त्वया॑ । गृ॒हप॑ति॒नेति॑ गृ॒ह-प॒ति॒ना॒ । भू॒या॒स॒म् ।   
सु॒गृ॒ह॒प॒तिरिति॑ सु-गृ॒ह॒प॒तिः । मया॑ । त्वम् । गृ॒हप॑ति॒नेति॑ गृ॒ह-प॒ति॒ना॒ । भू॒याः॒ । 
</details>

<details><summary>भट्टभास्कर-टीका</summary>

हे अग्ने गृहपते गृहकर्मणां पालयितः त्वया गृहपतिना स[गृ]हकर्मणां पालनं कुर्वता सुगृहपतिः शोभनेन तद्वान् भूयासम् । त्वमपि गृहपतिना मया सुगृहपतिर्भूयाः ।
____________
हे अग्ने गृहकर्मणां पातः अहं त्वया गृहपतिना गृहकर्मणां पात्रा सह सुगृहपतिः सुष्ठु गृहकर्मणां पाता भूयासम् । मया च गृहपतिना त्वं सुगृहपतिः भूयाः ।
</details>

<details><summary>सायण-टीका</summary>

अग्ने गृहपत इति। कल्पः - ‘अथ गार्हपत्यमेत्योपतिष्ठते - अग्ने गृहपते सुगृहपतिरहं त्वया गृहपतिना भूयासँ सुगृहपतिर्मया त्वं गृहपतिना भूयाः शतँ हिमा मह्यममुष्मै ज्योतिष्मतीं तामाशिषमाशासेऽमुष्मा अमुष्मा इति यावन्तोऽस्य पुत्रा जाता भवन्ति तन्तव इत्यन्ततः’ इति।  
यद्यप्यत्र ‘तामाशिषमाशासे तन्तवे ज्योतिष्मतीं तामाशिषमाशासेऽमुष्मै ज्योतिष्मतीम्’ इत्याम्नायपाठस्तथाऽप्यदःशब्दस्योत्पन्नपुत्रविषयत्वात्तन्तुशब्दस्यानुत्पन्नपुत्रविषयत्वान्नायं क्रमो न्याय्य इत्यभिप्रेत्य शाखान्तरानुसारेण सूत्रकारो मन्त्रं पपाठ। अयं गार्हपत्योऽग्निरस्मिन्गृहे सर्वदा धार्यमाणत्वाद्गृहपतिः। हे गृहपतिना गृहपतेऽग्ने त्वयाऽनुगृहीतोऽहं सुष्ठु गृहपतिर्भूयासम्। त्वमपि गृहपतिना मया पजितः सुष्ठु गृहपतिर्भूयाः। 
</details>

<details open><summary>विश्वास-प्रस्तुतिः</summary>

श॒तँ हिमा॒स् ताम् आ॒शिष॒म् आशा॑से ।

+++(अजातपुत्र-पक्षे - )+++ तन्त॑वे॒ ज्योति॑ष्मती॒न् ताम् आ॒शिष॒म् आशा॑से ।  
+++(जातपुत्र-पक्षे -)+++ [ताम् आ॒शिष॒म् आशा॑से] अ॒मुष्मै॒+++(→अपत्य-नाम-निर्देशः)+++ ज्योति॑ष्मतीम् ॥  [24]
</details>

<details><summary>Keith</summary>

For a hundred winters, this blessing I invoke,  
bringing light for the race; this blessing I invoke,  
bringing light for N. N.+++(= nomina / names)+++
</details>


<details><summary>मूलम्</summary>

श॒तँ हिमा॒स् तामा॒शिष॒माशा॑से ।

+++(अजातपुत्र-पक्षे - )+++ तन्त॑वे॒ ज्योति॑ष्मती॒न्  
तामा॒शिष॒माशा॑से ।  
+++(जातपुत्र-पक्षे -)+++ [तामा॒शिष॒माशा॑से] अ॒मुष्मै॒ ज्योति॑ष्मतीम्   ॥  [24]
</details>
<details><summary>पद-पाठः</summary>

श॒तम् । हिमाः॑ । ताम् । आ॒शिष॒मित्या॑-शिष॑म् । एति॑ । शा॒से॒ ।   
 ताम् । आ॒शिष॒मित्या॑-शिष॑म् । एति॑ । शा॒से॒ । अ॒मुष्मै॑ । ज्योति॑ष्मतीम् । 
तन्त॑वे । ज्योति॑ष्मतीम् । 
</details>

<details><summary>भट्टभास्कर-टीका</summary>

कियन्तं कालमित्याह - शतं हिमाः शतं वर्षाणि हि मर्त्यानाम् । 'शतं त्वा हेमन्तानिन्धिषीय' इति ब्राह्मणम् । तावन्तं कालमिदमित्थं भवतु ।

किञ्च - तामाशिषं, अनागताभिप्रेतार्थप्रार्थनमाशीः, तामाशासे प्रार्थये । यद्वा - आशासनीया आयुरादिसर्वसम्पदाशीः, तामाशासे । 'आशासः क्वौ' इतीत्वम् । कीदृशीं? ज्योतिष्मतीं दीप्तिमतीं ब्रह्मवर्चसप्रधानाम् । कस्मै?

**तन्तवे** अजातापत्यविषयमिदं; **अमुष्मा** इति वक्ष्यमाणस्य सन्निहितापत्यविषयत्वात् । **अमुष्मा** इति सन्निहितानामपत्यानां साधारणो निर्देशः । तस्मै सहस्रकिरणाय भास्कराय गोविन्दाय च तां **ज्योतिष्मतीम्** आशिषम् आशासे । 'पुत्रस्य नाम गृह्णाति' इत्यादि ब्राह्मणम् ॥
_____________
शतं वर्षाणि ।  
तां ज्योतिष्मतीं ब्रह्मवर्चसप्रधानामाशिषम् । अप्राप्ताभिमतार्थनमाशीः ।  
तन्तवे सन्तानायाजाताय पुत्रादये आशासे प्रार्थये ।  
अमुष्मै च जाताय देवदत्तादये तां ज्योतिष्मतीमाशिषमाशासे इति ॥
</details>

<details><summary>सायण-टीका</summary>

हिमशब्दो हेमन्तवाची सन्संवत्सरमुपलक्षयति। शतसंवत्सरानग्निमिन्धानोऽहं तन्तवेऽनुन्पन्नबहुपुत्रोत्पत्तये ज्योतिष्मतीं तदुत्पत्तिप्रकाशनसमर्थां तामाशिषमाशासे। अमुष्मा उत्पन्नपुत्राय देवदत्तादिनामकाय ज्यो-तिष्मतीमतिबुद्धिप्रकाशनसमर्थां तामाशिषमाशासे।
</details>
