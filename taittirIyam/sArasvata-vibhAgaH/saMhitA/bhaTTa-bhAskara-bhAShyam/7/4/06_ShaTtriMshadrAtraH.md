+++
title = "०६ षट्त्रिंशद्रात्रः"

+++
विश्वेदेवा ऋषयः

<details><summary>मूलम् (संयुक्तम्)</summary>

आ॒दि॒त्या अ॑कामयन्त सुव॒र्गल्ँ लो॒कमि॑या॒मेति॒ ते सु॑व॒र्गल्ँ लो॒कन्न प्राजा॑न॒न्न सु॑व॒र्गल्ँ लो॒कमा॑य॒न्त ए॒तँ ष॑ट्त्रिँशद्रा॒त्रम॑पश्य॒न्तमाह॑र॒न्तेना॑यजन्त॒ ततो॒ वै ते सु॑व॒र्गल्ँ लो॒कम्प्राजा॑नन्त्सुव॒र्गल्ँ लो॒कमा॑य॒न्य ए॒वव्ँवि॒द्वाँस॑ष्षट्त्रिँशद्रा॒त्रमास॑ते सुव॒र्गमे॒व लो॒कम्प्र जा॑नन्ति सुव॒र्गल्ँ लो॒कय्ँय॑न्ति॒ ज्योति॑रतिरा॒त्रः [22]  
भ॒व॒ति॒ ज्योति॑रे॒व पु॒रस्ता॑द्दधते सुव॒र्गस्य॑ लो॒कस्यानु॑ख्यात्यै
</details>

<details open><summary>विश्वास-प्रस्तुतिः</summary>

आ॒दि॒त्या अ॑कामयन्त -  सुव॒र्गल्ँ लो॒कमि॑या॒मेति ।
ते सु॑व॒र्गल्ँ लो॒कन् न प्राजा॑न॒न्न सु॑व॒र्गल्ँ लो॒कमा॑यन् ।  
त ए॒तँ ष॑ट्त्रिँशद् रा॒त्रम् अ॑पश्यन् । तमाह॑रन् । तेना॑यजन्त ।  
ततो॒ वै ते सु॑व॒र्गल्ँ लो॒कम् प्राजा॑नन्त्सुव॒र्गल्ँ लो॒कमा॑यन् ।  
य ए॒वव्ँ वि॒द्वाँस॑ष् षट्त्रिँशद्रा॒त्रमास॑ते सुव॒र्गमे॒व लो॒कम् प्र जा॑नन्ति ,  सुव॒र्गल्ँ लो॒कय्ँ य॑न्ति ।  

ज्योति॑रतिरा॒त्रो भ॑वति ।[22]  
ज्योति॑रे॒व पु॒रस्ता॑द् दधते सुव॒र्गस्य॑ लो॒कस्यानु॑ख्यात्यै ।
</details>

<details><summary>मूलम्</summary>

आ॒दि॒त्या अ॑कामयन्त -  सुव॒र्गल्ँ लो॒कमि॑या॒मेति ।
ते सु॑व॒र्गल्ँ लो॒कन् न प्राजा॑न॒न्न सु॑व॒र्गल्ँ लो॒कमा॑यन् ।  
त ए॒तँ ष॑ट्त्रिँशद् रा॒त्रम् अ॑पश्यन् । तमाह॑रन् । तेना॑यजन्त ।  
ततो॒ वै ते सु॑व॒र्गल्ँ लो॒कम् प्राजा॑नन्त्सुव॒र्गल्ँ लो॒कमा॑यन् ।  
य ए॒वव्ँ वि॒द्वाँस॑ष् षट्त्रिँशद्रा॒त्रमास॑ते सुव॒र्गमे॒व लो॒कम् प्र जा॑नन्ति ,  सुव॒र्गल्ँ लो॒कय्ँ य॑न्ति ।  

ज्योति॑रतिरा॒त्रो भ॑वति ।[22]  
ज्योति॑रे॒व पु॒रस्ता॑द् दधते सुव॒र्गस्य॑ लो॒कस्यानु॑ख्यात्यै ।
</details>

<details><summary>पद-पाठः</summary>

आ॒दि॒त्याः । अ॒का॒म॒य॒न्त॒ ।   
सु॒व॒र्गमिति॑ सुवः-गम् । लो॒कम् । इ॒या॒म॒ । इति॑ ।     
ते । सु॒व॒र्गमिति॑ सुवः-गम् । लो॒कम् । न । प्रेति॑ । अ॒जा॒न॒न् । न । सु॒व॒र्गमिति॑ सुवः-गम् । लो॒कम् । आ॒य॒न् ।     
ते । ए॒तम् । ष॒ट्त्रिँ॒श॒द्रा॒त्रमिति॑ षट्त्रिँशत्-रा॒त्रम् । अ॒प॒श्य॒न् ।   
तम् । एति॑ । अ॒ह॒र॒न् ।   
तेन॑ । अ॒य॒ज॒न्त॒ ।   
ततः॑ । वै । ते । सु॒व॒र्गमिति॑ सुवः-गम् । लो॒कम् । प्रेति॑ । अ॒जा॒न॒न् । सु॒व॒र्गमिति॑ सुवः-गम् । लो॒कम् । आ॒य॒न् ।     
ये । ए॒वम् । वि॒द्वाँसः॑ । ष॒ट्त्रिँ॒श॒द्रा॒त्रमिति॑ षट्त्रिँशत्-रा॒त्रम् । आस॑ते । सु॒व॒र्गमिति॑ सुवः-गम् । ए॒व । लो॒कम् । प्रेति॑ । जा॒न॒न्ति॒ । सु॒व॒र्गमिति॑ सुवः-गम् । लो॒कम् । य॒न्ति॒ ।     
ज्योतिः॑ । अ॒ति॒रा॒त्र इत्य॑ति-रा॒त्रः । [22] भ॒व॒ति॒ ।   
ज्योतिः॑ । ए॒व । पु॒रस्ता॑त् । द॒ध॒ते॒ ।     
सु॒व॒र्गस्येति॑ सुवः-गस्य॑ । लो॒कस्य॑ । अनु॑ख्यात्या॒ इत्यनु॑-ख्या॒त्यै॒ ।   
</details>

<details><summary>भट्टभास्कर-टीका</summary>

1अथ षट्त्रिंशद्रात्रो विधीयते - आदित्या इत्यादि ॥ गतम् । ते सुवर्गं लोकं न प्रजानन् न चागच्छन् । ज्योतिरित्यादि । व्याख्यातम् ॥
</details>

<details><summary>मूलम् (संयुक्तम्)</summary>

षड॒हा भ॑वन्ति॒ षड्वा ऋ॒तव॑ ऋ॒तुष्वे॒व प्रति॑ तिष्ठन्ति च॒त्वारो॑ भवन्ति॒ चत॑स्रो॒ दिशो॑ दि॒क्ष्वे॑व प्रति॑ तिष्ठ॒न्त्य्
</details>

<details open><summary>विश्वास-प्रस्तुतिः</summary>

षड॒हा भ॑वन्ति । षड्वा ऋ॒तवः॑ ।
ऋ॒तुष्वे॒व प्रति॑ तिष्ठन्ति ।  
च॒त्वारो॑ भवन्ति ।
चत॑स्रो॒ दिशः॑ । दि॒क्ष्वे॑व प्रति॑ तिष्ठ॒न्ति ।
</details>

<details><summary>मूलम्</summary>

षड॒हा भ॑वन्ति । षड्वा ऋ॒तवः॑ ।
ऋ॒तुष्वे॒व प्रति॑ तिष्ठन्ति ।  
च॒त्वारो॑ भवन्ति ।
चत॑स्रो॒ दिशः॑ । दि॒क्ष्वे॑व प्रति॑ तिष्ठ॒न्ति ।
</details>

<details><summary>पद-पाठः</summary>

ष॒ड॒हा इति॑ षट्-अ॒हाः । भ॒व॒न्ति॒ ।   
षट् । वै । ऋ॒तवः॑ ।   
ऋ॒तुषु॑ । ए॒व । प्रतीति॑ । ति॒ष्ठ॒न्ति॒ ।   
च॒त्वारः॑ । भ॒व॒न्ति॒ ।     
चत॑स्रः । दिशः॑ ।     
दि॒क्षु । ए॒व । प्रतीति॑ । ति॒ष्ठ॒न्ति॒ ।   
</details>

<details><summary>भट्टभास्कर-टीका</summary>

2षडहा इति ॥ अभिप्लवाः । ते चोक्ताः । चत्वार इति । तेनातिरात्रेण सह पञ्चविंशतिः ॥
</details>

<details><summary>मूलम् (संयुक्तम्)</summary>

अस॑त्त्रव्ँ॒वा ए॒तद्यद॑छन्दो॒मय्ँयच्छ॑न्दो॒मा भव॑न्ति॒ तेन॑ स॒त्त्रन्दे॒वता॑ ए॒व पृ॒ष्ठैरव॑ रुन्धते प॒शूञ्छ॑न्दो॒मैरोजो॒ वै वी॒र्य॑म्पृ॒ष्ठानि॑ प॒शव॑श्छन्दो॒मा ओज॑स्ये॒व [23]  
वी॒र्ये॑ प॒शुषु॒ प्रति॑ तिष्ठन्ति
</details>

<details open><summary>विश्वास-प्रस्तुतिः</summary>

अस॑त्त्रव्ँ॒ वा ए॒तद् यद॑छन्दो॒मम् ।  
यच्छ॑न्दो॒मा भव॑न्ति॒ तेन॑ स॒त्त्रम् ।  
दे॒वता॑ ए॒व पृ॒ष्ठैरव॑ रुन्धते प॒शूञ् छ॑न्दो॒मैः ।  
ओजो॒ वै वी॒र्य॑म् पृ॒ष्ठानि॑ प॒शव॑श् छन्दो॒माः ।  
ओज॑स्ये॒व वी॒र्ये॑ प॒शुषु॒ प्रति॑ तिष्ठन्ति ।[23]
</details>

<details><summary>मूलम्</summary>

अस॑त्त्रव्ँ॒ वा ए॒तद् यद॑छन्दो॒मम् ।  
यच्छ॑न्दो॒मा भव॑न्ति॒ तेन॑ स॒त्त्रम् ।  
दे॒वता॑ ए॒व पृ॒ष्ठैरव॑ रुन्धते प॒शूञ् छ॑न्दो॒मैः ।  
ओजो॒ वै वी॒र्य॑म् पृ॒ष्ठानि॑ प॒शव॑श् छन्दो॒माः ।  
ओज॑स्ये॒व वी॒र्ये॑ प॒शुषु॒ प्रति॑ तिष्ठन्ति ।[23]
</details>

<details><summary>पद-पाठः</summary>

अस॑त्त्रम् । वै । ए॒तत् । यत् । अ॒छ॒न्दो॒ममित्य॑छन्दः-मम् ।     
यत् । छ॒न्दो॒मा इति॑ छन्दः-माः । भव॑न्ति । तेन॑ । स॒त्त्रम्  ।     
दे॒वता॑ । ए॒व । पृ॒ष्ठैः । अवेति॑ । रु॒न्ध॒ते॒ । प॒शून् । छ॒न्दो॒मैरिति॑ छन्दः-मैः  ।    
ओजः॑ । वै । वी॒र्य॑म् । पृ॒ष्ठानि॑ । प॒शवः॑ । छ॒न्दो॒मा इति॑ छन्दः-माः  ।    
ओज॑सि । ए॒व । [23] वी॒र्ये॑ । प॒शुषु॑ । प्रतीति॑ । ति॒ष्ठ॒न्ति॒ ।  
</details>

<details><summary>भट्टभास्कर-टीका</summary>

3असत्रं वा इत्यादि ॥ द्वादशाहीयस्य दशरात्रस्य विधिर्गतः ॥
</details>

<details><summary>मूलम् (संयुक्तम्)</summary>

षट्त्रिँशद्रा॒त्रो भ॑वति॒ षट्त्रिँ॑शदक्षरा बृह॒ती बार्ह॑ताᳶ प॒शवो॑ बृह॒त्यैव प॒शूनव॑ रुन्धते बृह॒ती छन्द॑साँ॒ स्वारा॑ज्यमाश्ञुताश्ञु॒वते॒ स्वारा॑ज्यय्ँ॒य ए॒वव्ँवि॒द्वाँस॑ष्षट्त्रिँशद्रा॒त्रमास॑ते सुव॒र्गमे॒व लो॒कय्ँय॑न्त्यतिरा॒त्राव॒भितो॑ भवतस्सुव॒र्गस्य॑ लो॒कस्य॒ परि॑गृहीत्यै ॥ [24]  
</details>

<details open><summary>विश्वास-प्रस्तुतिः</summary>

ष॒ट्त्रिँ॒श॒द्रा॒त्रो भ॑वति ।
षट्त्रिँ॑शदक्षरा बृह॒ती ।
बार्ह॑ताᳶ प॒शवः॑ ।
</details>

<details><summary>मूलम्</summary>

ष॒ट्त्रिँ॒श॒द्रा॒त्रो भ॑वति ।
षट्त्रिँ॑शदक्षरा बृह॒ती ।
बार्ह॑ताᳶ प॒शवः॑ ।
</details>

<details><summary>पद-पाठः</summary>

ष॒ट्त्रिँ॒श॒द्रा॒त्र इति॑ षट्त्रिँशत्-रा॒त्रः । भ॒व॒ति॒ ।     
षट्त्रिँ॑शदक्ष॒रेति॒ षट्त्रिँ॑शत्-अ॒क्ष॒रा॒ । बृ॒ह॒ती ।     
बार्ह॑ताः । प॒शवः॑ ।   
</details>

<details><summary>भट्टभास्कर-टीका</summary>

4षत्रिंदशद्रात्र इति ॥ वक्ष्यमाणेन अतिरात्रेण सह । बार्हताः पशव इति तस्याः पशुसिद्धिहेतुत्वात् । तेन च षट्त्रिंशत्सङ्ख्यान्वयेन बार्हतान् पशून् अवरुन्धते । बृहतीशब्द उत्सादिरित्युक्तम् ।
</details>

<details open><summary>विश्वास-प्रस्तुतिः</summary>

बृ॒ह॒त्यैव प॒शूनव॑ रुन्धते ।
बृ॒ह॒ती छन्द॑साँ॒ स्वारा॑ज्यमाश्नुत ।
अ॒श्नु॒वते॒ स्वारा॑ज्यम् ।  
य ए॒वव्ँ वि॒द्वाँस॑ष् षट्त्रिँशद् रा॒त्रमास॑ते सुव॒र्गमे॒व लो॒कय्ँ य॑न्ति ।
</details>

<details><summary>मूलम्</summary>

बृ॒ह॒त्यैव प॒शूनव॑ रुन्धते ।
बृ॒ह॒ती छन्द॑साँ॒ स्वारा॑ज्यमाश्नुत ।
अ॒श्नु॒वते॒ स्वारा॑ज्यम् ।  
य ए॒वव्ँ वि॒द्वाँस॑ष् षट्त्रिँशद् रा॒त्रमास॑ते सुव॒र्गमे॒व लो॒कय्ँ य॑न्ति ।
</details>

<details><summary>पद-पाठः</summary>

बृ॒ह॒त्या । ए॒व । प॒शून् । अवेति॑ । रु॒न्ध॒ते॒ ।   
बृ॒ह॒ती । छन्द॑साम् । स्वारा॑ज्य॒मिति॒ स्व-रा॒ज्य॒म् । आ॒श्ञु॒त॒ ।   
अ॒श्ञु॒वते॑ । स्वारा॑ज्य॒मिति॒ स्व-रा॒ज्य॒म् । ये । ए॒वम् । वि॒द्वाँसः॑ । ष॒ट्त्रिँ॒श॒द्रा॒त्रमिति॑ षट्त्रिँशत्-रा॒त्रम् । आस॑ते । सु॒व॒र्गमिति॑ सुवः-गम् । ए॒व । लो॒कम् । य॒न्ति॒ ।     

</details>

<details><summary>भट्टभास्कर-टीका</summary>

बृहती छन्दसामित्यादि । यस्माद्बृहती छन्दसां स्वाराज्यमाश्नुत आधिपत्यं प्राप्तवती तस्मादेवं विद्वांसो यजमाना राज्यमश्नुवते स्वर्गं च गच्छन्ति ।
</details>

<details open><summary>विश्वास-प्रस्तुतिः</summary>

अ॒ति॒रा॒त्राव् अ॒भितो॑ भवतस् सुव॒र्गस्य॑ लो॒कस्य॒ परि॑गृहीत्यै ॥ [24]  
</details>

<details><summary>मूलम्</summary>

अ॒ति॒रा॒त्राव् अ॒भितो॑ भवतस् सुव॒र्गस्य॑ लो॒कस्य॒ परि॑गृहीत्यै ॥ [24]  
</details>

<details><summary>पद-पाठः</summary>

अ॒ति॒रा॒त्रावित्य॑ति-रा॒त्रौ । अ॒भितः॑ । भ॒व॒तः॒ । सु॒व॒र्गस्येति॑ सुवः-गस्य॑ । लो॒कस्य॑ । परि॑गृहीत्या॒ इति॒ परि॑-गृ॒ही॒त्यै॒ ॥ [24]
</details>

<details><summary>भट्टभास्कर-टीका</summary>

अतिरात्रौ चाभितो भवतः स्वर्गस्यैव परिग्रहाय । समानवाक्ये पदात्परत्वाभावात्तिङ्परत्वाद्वा अश्नुवत इति न निहन्यते । स्वाराज्यं स्वराट्छब्दात् 'गुणवचनब्राह्मणादिभ्यः' इतिष्यञ् ॥

इति सप्तमे चतुर्थे षष्ठोनुवाकः ॥
</details>
