+++
title = "०२ द्वादशाहयाजननिषेधः"

+++
- द्वादशाहयाजिप्रशंसा  
विश्वेदेवा ऋषयः

<details><summary>मूलम् (संयुक्तम्)</summary>

ब्र॒ह्म॒वा॒दिनो॑ वदन्ति॒ किन्द्वा॑दशा॒हस्य॑ प्रथ॒मेनाह्न॒र्त्विजाय्ँ॒यज॑मानो वृङ्क्त॒ इति॒ तेज॑ इन्द्रि॒यमिति॒ किन्द्वि॒तीये॒नेति॑ प्रा॒णान॒न्नाद्य॒मिति॒ किन्तृ॒तीये॒नेति॒ त्रीनि॒माल्ँ लो॒कानिति॒ किञ्च॑तु॒र्थेनेति॒ चतु॑ष्पदᳶ प॒शूनिति॒ किम्प॑ञ्च॒मेनेति॒ पञ्चा॑क्षराम्प॒ङ्क्तिमिति॒ किँ ष॒ष्ठेनेति॒ षडृ॒तूनिति॒ किँ स॑प्त॒मेनेति॑ स॒प्तप॑दाँ॒ शक्व॑री॒मिति॑ [5]  
किम॑ष्ट॒मेनेत्य॒ष्टाक्ष॑राङ्गाय॒त्रीमिति॒ किन्न॑व॒मेनेति॑ त्रि॒वृतँ॒ स्तोम॒मिति॒ किन्द॑श॒मेनेति॒ दशा॑क्षराव्ँवि॒राज॒मिति॒ किमे॑काद॒शेनेत्येका॑दशाक्षरान्त्रि॒ष्टुभ॒मिति॒ किन्द्वा॑द॒शेनेति॒ द्वाद॑शाक्षरा॒ञ्जग॑ती॒मित्ये॒ताव॒द्वा अ॑स्ति॒ याव॑दे॒तद्याव॑दे॒वास्ति॒ तदे॑षाव्ँवृङ्क्ते ॥ [6]  
</details>

<details open><summary>विश्वास-प्रस्तुतिः</summary>

ब्र॒ह्म॒वा॒दिनो॑ वदन्ति    
किन्द्वा॑दशा॒हस्य॑ प्रथ॒मेनाह्न॒र्त्विजाय्ँ॒यज॑मानो वृङ्क्त॒ इति॑ ।   
तेज॑ इन्द्रि॒यमिति॑  । किन्द्वि॒तीये॒नेति॑ । प्रा॒णान॒न्नाद्य॒मिति॑ ।  
किन्तृ॒तीये॒नेति॑ । त्रीनि॒माल्ँ लो॒कानिति॑ ।  
किञ्च॑तु॒र्थेनेति॑ । चतु॑ष्पदᳶ प॒शूनिति॑ ।  
किम्प॑ञ्च॒मेनेति॑ । पञ्चा॑क्षराम् प॒ङ्क्तिमिति॑ ।  
किँ ष॒ष्ठेनेति॑ । षडृ॒तूनिति॑ ।  
किँ स॑प्त॒मेनेति॑ । स॒प्तप॑दाँ॒ शक्व॑री॒मिति॑ [5] ।  
किम॑ष्ट॒मेनेति॑ । अ॒ष्टाक्ष॑राङ्गाय॒त्रीमिति॑ ।  
किन्न॑व॒मेनेति॑ । त्रि॒वृतँ॒ स्तोम॒मिति॑ ।  
किन्द॑श॒मेनेति॑ । दशा॑क्षराव्ँवि॒राज॒मिति॑ ।  
किमे॑काद॒शेनेति॑ । एका॑दशाक्षरान्त्रि॒ष्टुभ॒मिति॑ ।  
किन्द्वा॑द॒शेनेति॑ । द्वाद॑शाक्षरा॒ञ्जग॑ती॒मिति॑ ।  
ए॒ताव॒द्वा अ॑स्ति॒ याव॑दे॒तत् ।
याव॑दे॒वास्ति॒ तदे॑षाव्ँ वृङ्क्ते ॥ [6]
</details>

<details><summary>मूलम्</summary>

ब्र॒ह्म॒वा॒दिनो॑ वदन्ति    
किन्द्वा॑दशा॒हस्य॑ प्रथ॒मेनाह्न॒र्त्विजाय्ँ॒यज॑मानो वृङ्क्त॒ इति॑ ।   
तेज॑ इन्द्रि॒यमिति॑  । किन्द्वि॒तीये॒नेति॑ । प्रा॒णान॒न्नाद्य॒मिति॑ ।  
किन्तृ॒तीये॒नेति॑ । त्रीनि॒माल्ँ लो॒कानिति॑ ।  
किञ्च॑तु॒र्थेनेति॑ । चतु॑ष्पदᳶ प॒शूनिति॑ ।  
किम्प॑ञ्च॒मेनेति॑ । पञ्चा॑क्षराम् प॒ङ्क्तिमिति॑ ।  
किँ ष॒ष्ठेनेति॑ । षडृ॒तूनिति॑ ।  
किँ स॑प्त॒मेनेति॑ । स॒प्तप॑दाँ॒ शक्व॑री॒मिति॑ [5] ।  
किम॑ष्ट॒मेनेति॑ । अ॒ष्टाक्ष॑राङ्गाय॒त्रीमिति॑ ।  
किन्न॑व॒मेनेति॑ । त्रि॒वृतँ॒ स्तोम॒मिति॑ ।  
किन्द॑श॒मेनेति॑ । दशा॑क्षराव्ँवि॒राज॒मिति॑ ।  
किमे॑काद॒शेनेति॑ । एका॑दशाक्षरान्त्रि॒ष्टुभ॒मिति॑ ।  
किन्द्वा॑द॒शेनेति॑ । द्वाद॑शाक्षरा॒ञ्जग॑ती॒मिति॑ ।  
ए॒ताव॒द्वा अ॑स्ति॒ याव॑दे॒तत् ।
याव॑दे॒वास्ति॒ तदे॑षाव्ँ वृङ्क्ते ॥ [6]
</details>

<details><summary>पद-पाठः</summary>

ब्र॒ह्म॒वा॒दिन॒ इति॑ ब्रह्म-वा॒दिनः॑ । व॒द॒न्ति॒ ।   
किम् । द्वा॒द॒शा॒हस्येति॑ द्वादश-अ॒हस्य॑ । प्र॒थ॒मेन॑ । अह्ना॑ । ऋ॒त्विजा॑म् । यज॑मानः । वृ॒ङ्क्ते॒ । इति॑ ।     
तेजः॑ । इ॒न्द्रि॒यम् । इति॑ । किम् । द्वि॒तीये॑न । इति॑ ।   
प्रा॒णानिति॑ प्र-अ॒नान् । अ॒न्नाद्य॒मित्य॑न्न-अद्य॑म् । इति॑ ।   
किम् । तृ॒तीये॑न । इति॑ ।   
त्रीन् । इ॒मान् । लो॒कान् । इति॑ ।     
किम् । च॒तु॒र्थेन॑ । इति॑ ।     
चतु॑ष्पद॒ इति॒ चतुः॑-प॒दः॒ । प॒शून् । इति॑ ।   
किम् । प॒ञ्च॒मेन॑ । इति॑ । पञ्चा॑क्षरा॒मिति॒ पञ्च॑-अ॒क्ष॒रा॒म् । प॒ङ्क्तिम् । इति॑  ।     
किम् । ष॒ष्ठेन॑ । इति॑  ।    
षट् । ऋ॒तून् । इति॑  ।    
किम् । स॒प्त॒मेन॑ । इति॑  ।     
स॒प्तप॑दा॒मिति॑ स॒प्त-प॒दा॒म् । शक्व॑रीम् । इति॑ । [5]
किम् । अ॒ष्ट॒मेन॑ । इति॑ ।   
अ॒ष्टाक्ष॑रा॒मित्य॒ष्टा-अ॒क्ष॒रा॒म् । गा॒य॒त्रीम् । इति॑ ।     
किम् । न॒व॒मेन॑ । इति॑ ।     
त्रि॒वृत॒मिति॑ त्रि-वृत॑म् । स्तोम॑म् । इति॑ ।   
किम् । द॒श॒मेन॑ । इति॑ ।   
दशा॑क्षरा॒मिति॒ दश॑-अ॒क्ष॒रा॒म् । वि॒राज॒मिति॑ वि-राज॑म् । इति॑ ।   
किम् । ए॒का॒द॒शेन॑ । इति॑ ।     
एका॑दशाक्षरा॒मित्येका॑दश-अ॒क्ष॒रा॒म् । त्रि॒ष्टुभ॑म् । इति॑ ।     
किम् । द्वा॒द॒शेन॑ । इति॑ ।   
द्वाद॑शाक्षरा॒मिति॒ द्वाद॑श-अ॒क्ष॒रा॒म् । जग॑तीम् । इति॑ ।     
ए॒ताव॑त् । वै । अ॒स्ति॒ । याव॑त् । ए॒तत्  ।     
याव॑त् । ए॒व । अस्ति॑ । तत् । ए॒षा॒म् । वृ॒ङ्क्ते॒ ॥ [6]
</details>

<details><summary>भट्टभास्कर-टीका</summary>

14'द्वादशाहेन न याज्यम्' इति यदुक्तं तत्र हेत्वन्तरं चाह - ब्रह्मवादिन इत्यादि ॥ ऋत्विक्प्रतिषेधात् अहीन एव निषेधः । द्वादशाहसंबन्धिना प्रथमेनाह्ना ऋत्विक्संबन्धि किं यजमानो वृङ्क्ते आदत्ते इति ब्रह्मवादिनः पृच्छन्ति तेज इन्द्रियं च वृङ्क्ते इत्युत्तरं ब्रूयात् । एवं द्वितीयादिष्वपि द्रष्टव्यं प्रश्नः प्रतिवचनं च । अन्नस्यादनं अन्नाद्यं । छान्दसः क्यप् । चतुष्पदः 'संख्यासुपूर्वस्य' इति पादस्य लोपः समासान्तः, 'पादः पत्' इति पत् । पञ्चाक्षरां पञ्चाक्षरपदाम् । एरतावद्वा इत्यादि । यावदिदं तदनुक्रान्तं इव यदेव हि तेषामस्ति यद्यावच्च तेषामस्ति तत्सर्वं वृङ्क्ते द्वादशाहेन । तस्मात् द्वादशाहेन न याज्यमिति ॥

इति सप्तमे तृतीये द्वितीयोनुवाकः ॥
</details>
