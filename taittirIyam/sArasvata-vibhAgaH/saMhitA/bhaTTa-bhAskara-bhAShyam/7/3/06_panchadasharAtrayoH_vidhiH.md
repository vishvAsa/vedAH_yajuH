+++
title = "०६ पञ्चदशरात्रयोः विधिः"

+++

विश्वेदेवा ऋषयः
<details><summary>मूलम् (संयुक्तम्)</summary>

इन्द्रो॒ वै स॒दृङ्दे॒वता॑भिरासी॒त्स न व्या॒वृत॑मगच्छ॒त्स प्र॒जाप॑ति॒मुपा॑धाव॒त्तस्मा॑ ए॒तम्प॑ञ्चदशरा॒त्रम्प्राय॑च्छ॒त्तमाह॑र॒त्तेना॑यजत॒ ततो॒ वै सो॑ऽन्याभि॑र्दे॒वता॑भिर्व्या॒वृत॑मगच्छ॒द्य ए॒वव्ँवि॒द्वाँसᳶ॑ पञ्चदशरा॒त्रमास॑ते व्या॒वृत॑मे॒व पा॒प्मना॒ भ्रातृ॑व्येण गच्छन्ति॒ ज्योति॒र्गौरायु॒रिति॑ त्र्य॒हो भ॑वती॒यव्ँ वाव ज्योति॑र॒न्तरि॑क्षम् [14]  
गौर॒सावायु॑रे॒ष्वे॑व लो॒केषु॒ प्रति॑ तिष्ठ॒न्त्य्
</details>

<details open><summary>विश्वास-प्रस्तुतिः</summary>

इन्द्रो॒ वै स॒दृङ्दे॒वता॑भिरासीत् ।
स न व्या॒वृत॑मगच्छत् ।
</details>

<details><summary>मूलम्</summary>

इन्द्रो॒ वै स॒दृङ्दे॒वता॑भिरासीत् ।
स न व्या॒वृत॑मगच्छत् ।
</details>

<details><summary>पद-पाठः</summary>

इन्द्रः॑ । वै । स॒दृङ्ङिति॑ स-दृङ्ङ् । दे॒वता॑भिः । आ॒सी॒त् ।   
</details>

<details><summary>भट्टभास्कर-टीका</summary>

1अथ चत्वारः पञ्चदशरात्रा भवन्ति । तत्र द्वौ छन्दोमवन्तौ; तत्र छन्दोमवतोरप्येकः सत्राहीनात्मा पुनरतिरात्रादिः, यथा त्रिवृदग्निष्टोमो ज्योतिर्गौरायुस्त्रयो द्वादशाहस्य दशाहान्यतिरात्र इति । इतरः सत्रमेवोभयतोतिरात्रः; यथाऽतिरात्रो ज्योतिर्गौरायुस्त्रयो द्वादशाहस्य दशाहान्यतिरात्र इति । एतदिदानीं विदधाति - इन्द्रो वा इत्यादि ॥ इन्द्रोऽन्याभिः देवताभिः सदृङ् सम आसीत् । 'दृक्सवस्स्वतवसाम्' इति नुमि 'क्विन्प्रत्ययस्य कुः' इति कुत्वम् । स व्यावृतं व्यावृत्तिं वैलक्षण्यं नागच्छत् । वृतेस्सम्पददिलक्षणः क्विप् ।
</details>

<details open><summary>विश्वास-प्रस्तुतिः</summary>

स प्र॒जाप॑ति॒मुपा॑धावत् ।  
तस्मा॑ ए॒तम् प॑ञ्चदशरा॒त्रम्प्राय॑च्छत् ।  
तमाह॑रत् । तेना॑यजत ।  
ततो॒ वै सो॑ऽन्याभि॑र्दे॒वता॑भिर्व्या॒वृत॑मगच्छत् ।  
य ए॒वव्ँ वि॒द्वाँसᳶ॑ पञ्चदशरा॒त्रमास॑ते ,  
व्या॒वृत॑मे॒व पा॒प्मना॒ भ्रातृ॑व्येण गच्छन्ति ।  
ज्योति॒र्गौरायु॒रिति॑ त्र्य॒हो भ॑वति ।
इ॒यव्ँ वाव ज्योति॑र॒न्तरि॑क्षम् [14] ।  
गौर॒सावायुः॑ ।
ए॒ष्वे॑व लो॒केषु॒ प्रति॑ तिष्ठ॒न्ति ।
</details>

<details><summary>मूलम्</summary>

स प्र॒जाप॑ति॒मुपा॑धावत् ।  
तस्मा॑ ए॒तम् प॑ञ्चदशरा॒त्रम्प्राय॑च्छत् ।  
तमाह॑रत् । तेना॑यजत ।  
ततो॒ वै सो॑ऽन्याभि॑र्दे॒वता॑भिर्व्या॒वृत॑मगच्छत् ।  
य ए॒वव्ँ वि॒द्वाँसᳶ॑ पञ्चदशरा॒त्रमास॑ते ,  
व्या॒वृत॑मे॒व पा॒प्मना॒ भ्रातृ॑व्येण गच्छन्ति ।  
ज्योति॒र्गौरायु॒रिति॑ त्र्य॒हो भ॑वति ।
इ॒यव्ँ वाव ज्योति॑र॒न्तरि॑क्षम् [14] ।  
गौर॒सावायुः॑ ।
ए॒ष्वे॑व लो॒केषु॒ प्रति॑ तिष्ठ॒न्ति ।
</details>

<details><summary>पद-पाठः</summary>


सः । न । व्या॒वृत॒मिति॑ वि-आ॒वृत॑म् । अ॒ग॒च्छ॒त् ।     
सः । प्र॒जाप॑ति॒मिति॑ प्र॒जा-प॒ति॒म् । उपेति॑ । अ॒धा॒व॒त् ।     
तस्मै॑ । ए॒तम् । प॒ञ्च॒द॒श॒रा॒त्रमिति॑ पञ्चदश-रा॒त्रम् । प्रेति॑ । अ॒य॒च्छ॒त् ।   
तम् । एति॑ । अ॒ह॒र॒त् ।   
तेन॑ । अ॒य॒ज॒त॒ ।   
ततः॑ । वै । सः । अ॒न्याभिः॑ । दे॒वता॑भिः । व्या॒वृत॒मिति॑ वि-आ॒वृत॑म् । अ॒ग॒च्छ॒त् ।     
ये । ए॒वम् । वि॒द्वाँसः॑ । प॒ञ्च॒द॒श॒रा॒त्रमिति॑ पञ्चदश-रा॒त्रम् । आस॑ते । व्या॒वृत॒मिति॑ वि-आ॒वृत॑म् । ए॒व । पा॒प्मना॑ । भ्रातृ॑व्येण । ग॒च्छ॒न्ति॒ ।     
ज्योतिः॑ । गौः । आयुः॑ । इति॑ । त्र्य॒ह इति॑ त्रि-अ॒हः । भ॒व॒ति॒ ।   
इ॒यम् । वाव । ज्योतिः॑ । अ॒न्तरि॑क्षम् । [14]

गौः । अ॒सौ । आयुः॑ ।   
ए॒षु । ए॒व । लो॒केषु॑ । प्रतीति॑ । ति॒ष्ठ॒न्ति॒ ।     
</details>

<details><summary>भट्टभास्कर-टीका</summary>

स प्रजापतिमित्यादि । गतम् । ज्योतिरित्यादि । व्याख्यातम् ॥ +++(विस्तृतं व्याख्यानमन्यत्र मृग्यम्)+++
</details>

<details><summary>मूलम् (संयुक्तम्)</summary>

अस॑त्त्रव्ँ॒वा ए॒तद्यद॑छन्दो॒मय्ँयच्छ॑न्दो॒मा भव॑न्ति॒ तेन॑ स॒त्त्रन्दे॒वता॑ ए॒व पृ॒ष्ठैरव॑ रुन्धते प॒शूञ्छ॑न्दो॒मैरोजो॒ वा वी॒र्य॑म्पृ॒ष्ठानि॑ प॒शव॑श्छन्दो॒मा ओज॑स्ये॒व वी॒र्ये॑ प॒शुषु॒ प्रति॑ तिष्ठन्ति पञ्चदशरा॒त्रो भ॑वति पञ्चद॒शो वज्रो॒ वज्र॑मे॒व भ्रातृ॑व्येभ्य॒ᳶ प्र ह॑रन्त्यतिरा॒त्राव॒भितो॑ भवत इन्द्रि॒यस्य॒ परि॑गृहीत्यै ॥ [15]  
</details>

<details open><summary>विश्वास-प्रस्तुतिः</summary>

अस॑त्त्रव्ँ॒ वा ए॒तद् यद॑छन्दो॒मम् ।
यच्छ॑न्दो॒मा भव॑न्ति॒ तेन॑ स॒त्त्रम् ।  
दे॒वता॑ ए॒व पृ॒ष्ठैरव॑ रुन्धते , प॒शूञ्छ॑न्दो॒मैः ।  
ओजो॒ वा वी॒र्य॑म्पृ॒ष्ठानि॑ प॒शव॑श्छन्दो॒मा ।  
ओज॑स्ये॒व वी॒र्ये॑ प॒शुषु॒ प्रति॑ तिष्ठन्ति । पञ्चदशरा॒त्रो भ॑वति, पञ्चद॒शो वज्रः॑।  
वज्र॑मे॒व भ्रातृ॑व्येभ्य॒ᳶ प्र ह॑रन्ति ।
अ॒ति॒रा॒त्राव॒भितो॑ भवतः ।
इन्द्रि॒यस्य॒ परि॑गृहीत्यै ॥ [15]  
</details>

<details><summary>मूलम्</summary>

अस॑त्त्रव्ँ॒ वा ए॒तद् यद॑छन्दो॒मम् ।
यच्छ॑न्दो॒मा भव॑न्ति॒ तेन॑ स॒त्त्रम् ।  
दे॒वता॑ ए॒व पृ॒ष्ठैरव॑ रुन्धते , प॒शूञ्छ॑न्दो॒मैः ।  
ओजो॒ वा वी॒र्य॑म्पृ॒ष्ठानि॑ प॒शव॑श्छन्दो॒मा ।  
ओज॑स्ये॒व वी॒र्ये॑ प॒शुषु॒ प्रति॑ तिष्ठन्ति । पञ्चदशरा॒त्रो भ॑वति, पञ्चद॒शो वज्रः॑।  
वज्र॑मे॒व भ्रातृ॑व्येभ्य॒ᳶ प्र ह॑रन्ति ।
अ॒ति॒रा॒त्राव॒भितो॑ भवतः ।
इन्द्रि॒यस्य॒ परि॑गृहीत्यै ॥ [15]  
</details>

<details><summary>पद-पाठः</summary>

अस॑त्त्रम् । वै । ए॒तत् । यत् । अ॒छ॒न्दो॒ममित्य॑छन्दः-मम् ।     
यत् । छ॒न्दो॒मा इति॑ छन्दः-माः । भव॑न्ति । तेन॑ । स॒त्त्रम् ।   
दे॒वताः॑ । ए॒व । पृ॒ष्ठैः । अवेति॑ । रु॒न्ध॒ते॒ । प॒शून् । छ॒न्दो॒मैरिति॑ छन्दः-मैः ।   
ओजः॑ । वै । वी॒र्य॑म् । पृ॒ष्ठानि॑ । प॒शवः॑ । छ॒न्दो॒मा इति॑ छन्दः-माः ।   
ओज॑सि । ए॒व । वी॒र्ये॑ । प॒शुषु॑ । प्रतीति॑ । ति॒ष्ठ॒न्ति॒ ।     
प॒ञ्च॒द॒श॒रा॒त्र इति॑ पञ्चदश-रा॒त्रः । भ॒व॒ति॒ ।     
प॒ञ्च॒द॒श इति॑ पञ्च-द॒शः । वज्रः॑ ।   
वज्र॑म् । ए॒व । भ्रातृ॑व्येभ्यः । प्रेति॑ । ह॒र॒न्ति॒ ।     
अ॒ति॒रा॒त्रावित्य॑ति-रा॒त्रौ । अ॒भितः॑ । भ॒व॒तः॒  ।     
इ॒न्द्रि॒यस्य॑ । परि॑गृहीत्या॒ इति॒ परि॑-गृ॒ही॒त्यै॒ ॥ [15]
</details>

<details><summary>भट्टभास्कर-टीका</summary>

2असत्रमित्यादि । । नेदमछन्दोमस्य सत्रस्य प्रतिषेधार्थं, अपि तु छन्दोमवतः प्रशंसार्थं, छन्दोमवतस्सकाशे अछन्दोमं सत्रव्यपदेशं नार्हतीति । ओजसि वीर्ये पशुषु प्रतितिष्ठन्ति प्रतिष्ठां गच्छन्ति । पञ्चदशरात्र इति । छन्दोमविधिः । पञ्चदशो वज्र इति । वीर्यवत्त्वात् । अतिरात्रावित्यादि । गतम् । इन्द्रियपरिग्रहो विशेषः ॥

इति सप्तमे तृतीये षष्ठोनुवाकः ॥  
</details>
