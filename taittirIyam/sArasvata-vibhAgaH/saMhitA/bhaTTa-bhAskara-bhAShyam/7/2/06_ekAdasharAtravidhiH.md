+++
title = "०६ एकादशरात्रविधिः"

+++
विश्वेदेवा ऋषयः
<details><summary>मूलम् (संयुक्तम्)</summary>

ऋ॒तवो॒ वै प्र॒जाका॑माᳶ प्र॒जान्नावि॑न्दन्त॒ ते॑ऽकामयन्त प्र॒जाँ सृ॑जेमहि प्र॒जामव॑ रुन्धीमहि प्र॒जाव्ँवि॑न्देमहि प्र॒जाव॑न्तस्स्या॒मेति॒ त ए॒तमे॑कादशरा॒त्रम॑पश्य॒न्तमाह॑र॒न्तेना॑यजन्त॒ ततो॒ वै ते प्र॒जाम॑सृजन्त प्र॒जामवा॑रुन्धत प्र॒जाम॑विन्दन्त प्र॒जाव॑न्तोऽभव॒न्त ऋ॒तवो॑ऽभव॒न्तदा॑र्त॒वाना॑मार्तव॒त्वम्
</details>

<details open><summary>विश्वास-प्रस्तुतिः</summary>

ऋ॒तवो॒ वै प्र॒जाका॑माᳶ प्र॒जान् नावि॑न्दन्त ।  
ते॑ऽकामयन्त -
प्र॒जाँ सृ॑जेमहि , प्र॒जामव॑ रुन्धीमहि , प्र॒जाव्ँ वि॑न्देमहि , प्र॒जाव॑न्तस् स्या॒मेति॑ ।  
</details>

<details><summary>मूलम्</summary>

ऋ॒तवो॒ वै प्र॒जाका॑माᳶ प्र॒जान् नावि॑न्दन्त ।  
ते॑ऽकामयन्त -
प्र॒जाँ सृ॑जेमहि , प्र॒जामव॑ रुन्धीमहि , प्र॒जाव्ँ वि॑न्देमहि , प्र॒जाव॑न्तस् स्या॒मेति॑ ।  
</details>

<details><summary>पद-पाठः</summary>

ऋ॒तवः॑ । वै । प्र॒जाका॑मा॒ इति॑ प्र॒जा-का॒माः॒ । प्र॒जामिति॑ प्र-जाम् । न । अ॒वि॒न्द॒न्त॒ ।   
ते । अ॒का॒म॒य॒न्त॒ ।     
प्र॒जामिति॑ प्र-जाम् । सृ॒जे॒म॒हि॒ । प्र॒जामिति॑ प्र-जाम् । अवेति॑ । रु॒न्धी॒म॒हि॒ । प्र॒जामिति॑ प्र-जाम् । वि॒न्दे॒म॒हि॒ । प्र॒जाव॑न्त॒ इति॑ प्र॒जा-व॒न्तः॒ । स्या॒म॒ । इति॑ ।     

</details>

<details><summary>भट्टभास्कर-टीका</summary>

1समाप्ता अहीनाः । अथ सत्त्राण्यारभ्यन्ते उभयतोतिरात्राणि । तत्र एकादशरात्रं विदधाति ऋतव इत्यादि ॥ ऋतवो वसन्तादयः प्रजाकामा प्रजां नाविन्दन्त नालभन्त । ते अकामयन्त - प्रजां मृजेमहि प्रजां स्रष्टुं समर्थाः स्याम, प्रजामवरुन्धीमहि नियन्तुं समर्थास्स्याम । विन्देमहि लभेमहि । प्रजावन्तः बहुप्रजाः सत्प्रजाः स्यामेति ।
</details>

<details open><summary>विश्वास-प्रस्तुतिः</summary>

त ए॒तम् ए॑कादशरा॒त्रम् अ॑पश्यन् । तमाह॑रन् । तेना॑यजन्त ।  
ततो॒ वै ते प्र॒जाम् अ॑सृजन्त , प्र॒जामवा॑रुन्धत , प्र॒जाम् अ॑विन्दन्त , प्र॒जाव॑न्तोऽभवन् ।  
त ऋ॒तवो॑ऽभवन् । तदा॑र्त॒वाना॑म् आर्तव॒त्वम् ।  
</details>

<details><summary>मूलम्</summary>

त ए॒तम् ए॑कादशरा॒त्रम् अ॑पश्यन् । तमाह॑रन् । तेना॑यजन्त ।  
ततो॒ वै ते प्र॒जाम् अ॑सृजन्त , प्र॒जामवा॑रुन्धत , प्र॒जाम् अ॑विन्दन्त , प्र॒जाव॑न्तोऽभवन् ।  
त ऋ॒तवो॑ऽभवन् । तदा॑र्त॒वाना॑म् आर्तव॒त्वम् ।  
</details>

<details><summary>पद-पाठः</summary>


ते । ए॒तम् । ए॒का॒द॒श॒रा॒त्रमित्ये॑कादश-रा॒त्रम् । अ॒प॒श्य॒न् ।   
तम् । एति॑ । अ॒ह॒र॒न् ।   
तेन॑ । अ॒य॒ज॒न्त॒ ।   
ततः॑ । वै । ते । प्र॒जामिति॑ प्र-जाम् । अ॒सृ॒ज॒न्त॒ । प्र॒जामिति॑ प्र-जाम् । अवेति॑ । अ॒रु॒न्ध॒त॒ । प्र॒जामिति॑ प्र-जाम् । अ॒वि॒न्द॒न्त॒ । प्र॒जाव॑न्त॒ इति॑ प्र॒जा-व॒न्तः॒ । अ॒भ॒व॒न् ।     
ते । ऋ॒तवः॑ । अ॒भ॒व॒न् ।     
तत् । आ॒र्त॒वाना॑म् । आ॒र्त॒व॒त्वमित्या॑र्तव-त्वम् । 
</details>

<details><summary>भट्टभास्कर-टीका</summary>

ततस्ते एकादशरात्रेण सर्वमलभन्त । ततस्ते क्रतवः सर्वार्थहितलाभेन अभवन् भूतिमन्तस्सम्पन्नाः । यद्वा - ततस्त ऋतवः स्वैस्स्वैः ऋतुधर्मैर्युक्ता ऋत्वनुरूपस्वभावभाजोभवन् । अथवा - वसन्तादयः ततः प्रभृति ऋतवोभवत् । अरणात् ऋतवः एकादशरात्रेण सर्वाभिमतप्राप्त्या ऋतुव्यपदेशभाजोभवन्, तदार्तवानामार्तवत्वम् । ऋतुर्योनिगतो द्रव्यविशेषः ऋतूत्पत्तिहेतुभूतः कालो वा । यथा - 'ऋत्वियात्प्रजां विन्दामहै' । इति । ऋतुभवास्सर्वाः प्रजा आर्तवाः । यत्कामा इमे यज्ञमासते तेषां तत आर्तवत्वं ऋतुप्रभवत्वं ऋतुभ्यो वोत्पद्यमा ...
</details>

<details><summary>मूलम् (संयुक्तम्)</summary>

ऋ॒तू॒नाव्ँवा ए॒ते पु॒त्रास्तस्मा॑त् [19]  
आ॒र्त॒वा उ॑च्यन्ते॒ य ए॒वव्ँवि॒द्वाँस॑ एकादशरा॒त्रमास॑ते प्र॒जामे॒व सृ॑जन्ते प्र॒जामव॑ रुन्धते प्र॒जाव्ँवि॑न्दन्ते प्र॒जाव॑न्तो भवन्ति॒
</details>

<details open><summary>विश्वास-प्रस्तुतिः</summary>

ऋ॒तू॒नाव्ँँ वा ए॒ते पु॒त्राः ।  
तस्मा॑दार्त॒वा उ॑च्यन्ते [19]।  
य ए॒वव्ँ वि॒द्वाँस॑ एकादशरा॒त्रमास॑ते , प्र॒जामे॒व सृ॑जन्ते ,  
प्र॒जामव॑ रुन्धते , प्र॒जाव्ँ वि॑न्दन्ते , प्र॒जाव॑न्तो भवन्ति ।  
</details>

<details><summary>पद-पाठः</summary>

  
ऋ॒तू॒नाम् । वै । ए॒ते । पु॒त्राः ।     
तस्मा॑त् । [19] आ॒र्त॒वाः । उ॒च्य॒न्ते॒ ।   
ये । ए॒वम् । वि॒द्वाँसः॑ । ए॒का॒द॒श॒रा॒त्रमित्ये॑कादश-रा॒त्रम् । आस॑ते । प्र॒जामिति॑ प्र-जाम् । ए॒व । सृ॒ज॒न्ते॒ । प्र॒जामिति॑ प्र-जाम् । अवेति॑ । रु॒न्ध॒ते॒ । प्र॒जामिति॑ प्र-जाम् । वि॒न्द॒न्ते॒ । प्र॒जाव॑न्त॒ इति॑ प्र॒जा-व॒न्तः॒ । भ॒व॒न्ति॒ ।     

</details>

<details><summary>मूलम्</summary>

ऋ॒तू॒नाव्ँँ वा ए॒ते पु॒त्राः ।  
तस्मा॑दार्त॒वा उ॑च्यन्ते [19]।  
य ए॒वव्ँ वि॒द्वाँस॑ एकादशरा॒त्रमास॑ते , प्र॒जामे॒व सृ॑जन्ते ,  
प्र॒जामव॑ रुन्धते , प्र॒जाव्ँ वि॑न्दन्ते , प्र॒जाव॑न्तो भवन्ति ।  
</details>

<details><summary>भट्टभास्कर-टीका</summary>

2ऋतूनां वा इत्यादि ॥ एते सर्वे जन्मिनः पुत्राः तेषामृतूनां 'ऋत्वियात्प्रजां विन्दामहै' तस्मात्प्रजा आर्तवशब्देनोच्यन्ते इति । य एवं विद्वानित्यादि । गतम् ॥
</details>

<details><summary>मूलम् (संयुक्तम्)</summary>

ज्योति॑रतिरा॒त्रो भ॑वति॒ ज्योति॑रे॒व पु॒रस्ता॑द्दधते सुव॒र्गस्य॑ लो॒कस्यानु॑ख्यात्यै॒
</details>

<details open><summary>विश्वास-प्रस्तुतिः</summary>

ज्योति॑र् अतिरा॒त्रो भ॑वति ।  
ज्योति॑रे॒व पु॒रस्ता॑द् दधते ।  
सुव॒र्गस्य॑ लो॒कस्यानु॑ख्यात्यै ।  
</details>

<details><summary>मूलम्</summary>

ज्योति॑र् अतिरा॒त्रो भ॑वति ।  
ज्योति॑रे॒व पु॒रस्ता॑द् दधते ।  
सुव॒र्गस्य॑ लो॒कस्यानु॑ख्यात्यै ।  
</details>

<details><summary>पद-पाठः</summary>

ज्योतिः॑ । अ॒ति॒रा॒त्र इत्य॑ति-रा॒त्रः । भ॒व॒ति॒ ।     
ज्योतिः॑ । ए॒व । पु॒रस्ता॑त् । द॒ध॒ते॒ ।   
सु॒व॒र्गस्येति॑ सुवः-गस्य॑ । लो॒कस्य॑ । अनु॑ख्यात्या॒ इत्यनु॑-ख्या॒त्यै॒ ।   
</details>

<details><summary>भट्टभास्कर-टीका</summary>

3ज्योतिरित्यादिरहः कॢप्तिः - ज्योतिस्संज्ञसमासादिलक्षणं एकाहः तद्धर्माऽतिरात्रः प्रथममहः; यागारम्भ एव ज्योतिर्धारणात् स्वर्गस्यानुक्रमेण प्रकाशो भवतीति ॥
</details>

<details><summary>मूलम् (संयुक्तम्)</summary>

पृष्ठ्य॑ष्षड॒हो भ॑वति॒ षड्वा ऋ॒तव॒ष्षट्पृ॒ष्ठानि॑ पृ॒ष्ठैरे॒वर्तून॒न्वारो॑हन्त्यृ॒तुभि॑स्सव्ँवत्स॒रन्ते सव्ँ॑वत्स॒र ए॒व प्रति॑ तिष्ठन्ति चतुर्विँ॒शो भ॑वति॒ चतु॑र्विँशत्यक्षरा गाय॒त्री [20]  
गा॒य॒त्रम्ब्र॑ह्मवर्च॒सङ्गा॑यत्रि॒यामे॒व ब्र॑ह्मवर्च॒से प्रति॑ तिष्ठन्ति चतुश्चत्वारिँ॒शो भ॑वति॒ चतु॑श्चत्वारिँशदक्षरा त्रि॒ष्टुगि॑न्द्रि॒यन्त्रि॒ष्टुप्त्रि॒ष्टुभ्ये॒वेन्द्रि॒ये प्रति॑ तिष्ठन्त्यष्टाचत्वारिँ॒शो भ॑वत्य॒ष्टाच॑त्वारिँशदक्षरा॒ जग॑ती॒ जाग॑ताᳶ प॒शवो॒ जग॑त्यामे॒व प॒शुषु॒ प्रति॑ तिष्ठन्त्येकादशरा॒त्रो भ॑वति॒
</details>

<details open><summary>विश्वास-प्रस्तुतिः</summary>

पृष्ठ्य॑ष्षड॒हो भ॑वति ।  
षड्वा ऋ॒तवः॑  । षट्पृ॒ष्ठानि॑ ।  

पृ॒ष्ठैरे॒वर्तून् अन्वारो॑हन्ति + ऋ॒तुभि॑स् सव्ँवत्स॒रम् । ते सव्ँ॑वत्स॒र ए॒व प्रति॑ तिष्ठन्ति ।  

च॒तु॒र्विँ॒शो भ॑वति ।  
चतु॑र्विँशत्यक्षरा गाय॒त्री [20] ।  

गा॒य॒त्रम् ब्र॑ह्मवर्च॒सम् ।  
गा॑यत्रि॒यामे॒व ब्र॑ह्मवर्च॒से प्रति॑ तिष्ठन्ति ।  

च॒तु॒श्च॒त्वा॒रिँ॒शो भ॑वति ।  
चतु॑श्चत्वारिँशदक्षरा त्रि॒ष्टुक् ।  

इ॑न्द्रि॒यन् त्रि॒ष्टुप् । त्रि॒ष्टुभ्ये॒वेन्द्रि॒ये प्रति॑ तिष्ठन्ति ।  

अ॒ष्टा॒च॒त्वा॒रिँ॒शो भ॑वति ।
अ॒ष्टाच॑त्वारिँशदक्षरा॒ जग॑ती ।  

जाग॑ताᳶ प॒शवः ।  
जग॑त्यामे॒व प॒शुषु॒ प्रति॑ तिष्ठन्ति ।  
ए॒का॒द॒श॒रा॒त्रो भ॑वति ।  
</details>

<details><summary>मूलम्</summary>

पृष्ठ्य॑ष्षड॒हो भ॑वति ।  
षड्वा ऋ॒तवः॑  । षट्पृ॒ष्ठानि॑ ।  

पृ॒ष्ठैरे॒वर्तून् अन्वारो॑हन्ति + ऋ॒तुभि॑स् सव्ँवत्स॒रम् । ते सव्ँ॑वत्स॒र ए॒व प्रति॑ तिष्ठन्ति ।  

च॒तु॒र्विँ॒शो भ॑वति ।  
चतु॑र्विँशत्यक्षरा गाय॒त्री [20] ।  

गा॒य॒त्रम् ब्र॑ह्मवर्च॒सम् ।  
गा॑यत्रि॒यामे॒व ब्र॑ह्मवर्च॒से प्रति॑ तिष्ठन्ति ।  

च॒तु॒श्च॒त्वा॒रिँ॒शो भ॑वति ।  
चतु॑श्चत्वारिँशदक्षरा त्रि॒ष्टुक् ।  

इ॑न्द्रि॒यन् त्रि॒ष्टुप् । त्रि॒ष्टुभ्ये॒वेन्द्रि॒ये प्रति॑ तिष्ठन्ति ।  

अ॒ष्टा॒च॒त्वा॒रिँ॒शो भ॑वति ।
अ॒ष्टाच॑त्वारिँशदक्षरा॒ जग॑ती ।  

जाग॑ताᳶ प॒शवः ।  
जग॑त्यामे॒व प॒शुषु॒ प्रति॑ तिष्ठन्ति ।  
ए॒का॒द॒श॒रा॒त्रो भ॑वति ।  
</details>

<details><summary>पद-पाठः</summary>


पृष्ठ्यः॑ । ष॒ड॒ह इति॑ षट्-अ॒हः । भ॒व॒ति॒ ।   
षट् । वै । ऋ॒तवः॑ । षट् । पृ॒ष्ठानि॑ ।     
पृ॒ष्ठैः । ए॒व । ऋ॒तून् । अ॒न्वारो॑ह॒न्तीत्य॑नु-आरो॑हन्ति । ऋ॒तुभि॒रित्यृ॒तु-भिः॒ । सव्ँ॒व॒त्स॒रमिति॑ सम्-व॒त्स॒रम् ।     
ते । सव्ँ॒व॒त्स॒र इति॑ सम्-व॒त्स॒रे । ए॒व । प्रतीति॑ । ति॒ष्ठ॒न्ति॒ ।   
च॒तु॒र्विँ॒श इति॑ चतुः-विँ॒शः । भ॒व॒ति॒ ।     
चतु॑र्विँशत्यक्ष॒रेति॒ चतु॑र्विँशति-अ॒क्ष॒रा॒ । गा॒य॒त्री । [20]
गा॒य॒त्रम् । ब्र॒ह्म॒व॒र्च॒समिति॑ ब्रह्म-व॒र्च॒सम् ।   
गा॒य॒त्रि॒याम् । ए॒व । ब्र॒ह्म॒व॒र्च॒स इति॑ ब्रह्म-व॒र्च॒से । प्रतीति॑ । ति॒ष्ठ॒न्ति॒ ।     
च॒तु॒श्च॒त्वा॒रिँ॒श इति॑ चतुः-च॒त्वा॒रिँ॒शः । भ॒व॒ति॒ ।     
चतु॑श्चत्वारिँशदक्ष॒रेति॒ चतु॑श्चत्वारिँशत्-अ॒क्ष॒रा॒ । त्रि॒ष्टुक् ।   
इ॒न्द्रि॒यम् । त्रि॒ष्टुप् ।   
त्रि॒ष्टुभि॑ । ए॒व । इ॒न्द्रि॒ये । प्रतीति॑ । ति॒ष्ठ॒न्ति॒ ।   
अ॒ष्टा॒च॒त्वा॒रिँ॒श इत्य॑ष्टा-च॒त्वा॒रिँ॒शः । भ॒व॒ति॒ ।     
अ॒ष्टाच॑त्वारिँशदक्ष॒रेत्य॒ष्टाच॑त्वारिँशत्-अ॒क्ष॒रा॒ । जग॑ती ।     
जाग॑ताः । प॒शवः॑ ।   
जग॑त्याम् । ए॒व । प॒शुषु॑ । प्रतीति॑ । ति॒ष्ठ॒न्ति॒ ।     
ए॒का॒द॒श॒रा॒त्र इत्ये॑कादश-रा॒त्रः । भ॒व॒ति॒  ।   
</details>

<details><summary>भट्टभास्कर-टीका</summary>

4पृष्ठ्य इत्यादि ॥ द्वादशाहस्य द्वितीयदिवसप्रभृति पृष्ठ्यष्षडहः । तत्र त्रिवृदग्निष्टोमो रथन्तरसामा प्रथमः । पञ्चदश उक्थ्यो बृहत्सामा द्वितीयः । सप्तदश उवथ्यो वैरूपसामा तृतीयः । एकविंशष्षोडशी उक्थ्यो वैराजसामा चतुर्थः । त्रिणव उक्थ्यः शाक्वरसामा पञ्चमः । त्रयस्त्रिंश उक्थ्यो रैवतसामा षष्ठः । पृष्ठानि रथन्तरादीनि । बृहत्सामा तृतीयः एकादशरात्र इति । अतिरात्रावभितो भवत डति, अतिरात्रमेकादशं वक्ष्यामीति मन्यते इत्यादि ॥
</details>

<details><summary>मूलम् (संयुक्तम्)</summary>

पञ्च॒ वा ऋ॒तव॑ आर्त॒वाᳶ पञ्च॒र्तुष्वे॒वार्त॒वेषु॑ सव्ँवत्स॒रे प्र॑ति॒ष्ठाय॑ प्र॒जामव॑ रुन्धतेऽतिरा॒त्राव॒भितो॑ भवतᳶ प्र॒जायै॒ परि॑गृहीत्यै ॥ [21]  
</details>

<details open><summary>विश्वास-प्रस्तुतिः</summary>

पञ्च॒ वा ऋ॒तवः॑।  आ॒र्त॒वाᳶ पञ्च॑  ।  
ऋ॒र्तुष्वे॒वार्त॒वेषु॑ सव्ँवत्स॒रे प्र॑ति॒ष्ठाय॑, प्र॒जामव॑ रुन्धते ।  

अ॒ति॒रा॒त्राव॒भितो॑ भवतः ।  
प्र॒जायै॒ परि॑गृहीत्यै ॥ [21]  
</details>

<details><summary>मूलम्</summary>

पञ्च॒ वा ऋ॒तवः॑।  आ॒र्त॒वाᳶ पञ्च॑  ।  
ऋ॒र्तुष्वे॒वार्त॒वेषु॑ सव्ँवत्स॒रे प्र॑ति॒ष्ठाय॑, प्र॒जामव॑ रुन्धते ।  

अ॒ति॒रा॒त्राव॒भितो॑ भवतः ।  
प्र॒जायै॒ परि॑गृहीत्यै ॥ [21]  
</details>

<details><summary>पद-पाठः</summary>

पञ्च॑ । वै । ऋ॒तवः॑ । आ॒र्त॒वाः । पञ्च॑  ।    
ऋ॒तुषु॑ । ए॒व । आ॒र्त॒वेषु॑ । सव्ँ॒व॒त्स॒र इति॑ सम्-व॒त्स॒रे । प्र॒ति॒ष्ठायेति॑ प्रति-स्थाय॑ । प्र॒जामिति॑ प्र-जाम् । अवेति॑ । रु॒न्ध॒ते॒  ।    
अ॒ति॒रा॒त्रावित्य॑ति-रा॒त्रौ । अ॒भितः॑ । भ॒व॒तः॒  ।     
प्र॒जाया॒ इति॑ प्र-जायै॑ । परि॑गृहीत्या॒ इति॒ परि॑-गृ॒ही॒त्यै॒ ॥ [21]
</details>

<details><summary>भट्टभास्कर-टीका</summary>

5पञ्च वा इत्यादि ॥ ऋतवः पञ्च । आर्तवा ऋतुस्वभावाश्च पञ्च । प्रजायाः उभयतः परिग्रहार्थं च - यागसाध्याः प्रजाः - आद्यवसानयोः अतिरात्राभ्यां परिगृह्यते परितो रक्ष्यते इति । तस्मात्प्रजापरिग्रहार्थं उभयतोऽतिरात्रं भवतीति ॥


इति सप्तमे द्वितीये षष्ठोनुवाकः ॥  
</details>
