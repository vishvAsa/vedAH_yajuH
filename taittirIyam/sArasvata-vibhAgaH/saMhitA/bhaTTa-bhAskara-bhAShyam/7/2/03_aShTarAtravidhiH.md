+++
title = "०३ अष्टरात्रविधिः"

+++
विश्वेदेवा ऋषयः
<details><summary>मूलम् (संयुक्तम्)</summary>

बृह॒स्पति॑रकामयत ब्रह्मवर्च॒सी स्या॒मिति॒ स ए॒तम॑ष्टरा॒त्रम॑पश्य॒त्तमाह॑र॒त्तेना॑यजत॒ ततो॒ वै स ब्र॑ह्मवर्च॒स्य॑भव॒द्य ए॒वव्ँवि॒द्वान॑ष्टरा॒त्रेण॒ यज॑ते ब्रह्मवर्च॒स्ये॑व भ॑वत्यष्टरा॒त्रो भ॑वत्य॒ष्टाक्ष॑रा गाय॒त्री गा॑य॒त्री ब्र॑ह्मवर्च॒सङ्गा॑यत्रि॒यैव ब्र॑ह्मवर्च॒समव॑ रुन्द्धेऽष्टरा॒त्रो भ॑वति॒ चत॑स्रो॒ वै दिश॒श्चत॑स्रोऽवान्तरदि॒शा दि॒ग्भ्य ए॒व ब्र॑ह्मवर्च॒समव॑ रुन्द्धे [8]
</details>

<details open><summary>विश्वास-प्रस्तुतिः</summary>

बृह॒स्पति॑रकामयत ब्रह्मवर्च॒सी स्या॒मिति॑ ।  
स ए॒तम् अ॑ष्टरा॒त्रम् अ॑पश्यत् ।  
तमाह॑रत् । तेना॑यजत ।  
ततो॒ वै स ब्र॑ह्मवर्च॒स्य॑भवत् ।  
य ए॒वव्ँ वि॒द्वान् अ॑ष्टरा॒त्रेण॒ यज॑ते ब्रह्मवर्च॒सी + ए॒व भ॑वति । 

अ॒ष्ट॒रा॒त्रो भ॑वति ।  
अ॒ष्टाक्ष॑रा गाय॒त्री ।  
गा॑य॒त्री ब्र॑ह्मवर्च॒सम् ।  
गा॑यत्रि॒यैव ब्र॑ह्मवर्च॒समव॑ रुन्धे ।  

अष्टरा॒त्रो भ॑वति ।  
चत॑स्रो॒ वै दिशः॑ ।  
चत॑स्रोऽवान्तरदि॒शाः ।  
दि॒ग्भ्य ए॒व ब्र॑ह्मवर्च॒समव॑ रुन्धे [8] ।
</details>

<details><summary>मूलम्</summary>

बृह॒स्पति॑रकामयत ब्रह्मवर्च॒सी स्या॒मिति॑ ।  
स ए॒तम् अ॑ष्टरा॒त्रम् अ॑पश्यत् ।  
तमाह॑रत् । तेना॑यजत ।  
ततो॒ वै स ब्र॑ह्मवर्च॒स्य॑भवत् ।  
य ए॒वव्ँ वि॒द्वान् अ॑ष्टरा॒त्रेण॒ यज॑ते ब्रह्मवर्च॒सी + ए॒व भ॑वति । 

अ॒ष्ट॒रा॒त्रो भ॑वति ।  
अ॒ष्टाक्ष॑रा गाय॒त्री ।  
गा॑य॒त्री ब्र॑ह्मवर्च॒सम् ।  
गा॑यत्रि॒यैव ब्र॑ह्मवर्च॒समव॑ रुन्धे ।  


अष्टरा॒त्रो भ॑वति ।  
चत॑स्रो॒ वै दिशः॑ ।  
चत॑स्रोऽवान्तरदि॒शाः ।  
दि॒ग्भ्य ए॒व ब्र॑ह्मवर्च॒समव॑ रुन्धे [8] ।
</details>

<details><summary>पद-पाठः</summary>

बृह॒स्पतिः॑ । अ॒का॒म॒य॒त॒ ।   
ब्र॒ह्म॒व॒र्च॒सीति॑ ब्रह्म-व॒र्च॒सी । स्या॒म् । इति॑ ।     
सः । ए॒तम् । अ॒ष्ट॒रा॒त्रमित्य॑ष्ट-रा॒त्रम् । अ॒प॒श्य॒त् ।     
तम् । एति॑ । अ॒ह॒र॒त् ।   
तेन॑ । अ॒य॒ज॒त॒ ।   
ततः॑ । वै । सः । ब्र॒ह्म॒व॒र्च॒सीति॑ ब्रह्म-व॒र्च॒सी । अ॒भ॒व॒त् ।   
यः । ए॒वम् । वि॒द्वान् । अ॒ष्ट॒रा॒त्रेणेत्य॑ष्ट-रा॒त्रेण॑ । यज॑ते । ब्र॒ह्म॒व॒र्च॒सीति॑ ब्रह्म-व॒र्च॒सी । ए॒व । भ॒व॒ति॒ ।     

अ॒ष्ट॒रा॒त्र इत्य॑ष्ट-रा॒त्रः । भ॒व॒ति॒ ।     
अ॒ष्टाक्ष॒रेत्य॒ष्टा-अ॒क्ष॒रा॒ । गा॒य॒त्री ।   
गा॒य॒त्री । ब्र॒ह्म॒व॒र्च॒समिति॑ ब्रह्म-व॒र्च॒सम् ।     
गा॒य॒त्रि॒या । ए॒व । ब्र॒ह्म॒व॒र्च॒समिति॑ ब्रह्म-व॒र्च॒सम् । अवेति॑ । रु॒न्द्धे॒  ।   

अ॒ष्ट॒रा॒त्र इत्य॑ष्ट-रा॒त्रः । भ॒व॒ति॒  ।    
चत॑स्रः । वै । दिशः॑  ।    
चत॑स्रः । अ॒वा॒न्त॒र॒दि॒शा इत्य॑वान्तर-दि॒शाः  ।     
दि॒ग्भ्य इति॑ दिक्-भ्यः । ए॒व । ब्र॒ह्म॒व॒र्च॒समिति॑ ब्रह्म-व॒र्च॒सम् । अवेति॑ । रु॒न्द्धे॒ । [8]

</details>

<details><summary>भट्टभास्कर-टीका</summary>

1अथाष्टरात्र एकस्तद्विदधाति - बृहस्पतिरित्यादि ॥ गतम् । अष्टत्वान्वयात् अष्टाक्षरगायत्र्यात्मकब्रह्मवर्चसलाभः । पुनरप्यष्टत्वान्वयात् । अष्टभ्यो दिग्भ्यो ब्रह्मवर्चसलाभः ॥
</details>

<details><summary>मूलम् (संयुक्तम्)</summary>

त्रि॒वृद॑ग्निष्टो॒मो भ॑वति॒ तेज॑ ए॒वाव॑ रुन्द्धे पञ्चद॒शो भ॑वतीन्द्रि॒यमे॒वाव॑ रुन्द्धे सप्तद॒शो भ॑वत्य॒न्नाद्य॒स्याव॑रुद्ध्या॒ अथो॒ प्रैव तेन॑ जायत एकविँ॒शो भ॑वति॒ प्रति॑ष्ठित्या॒ अथो॒ रुच॑मे॒वात्मन्ध॑त्ते त्रिण॒वो भ॑वति॒ विजि॑त्यै त्रयस्त्रिँ॒शो भ॑वति॒ प्रति॑ष्ठित्यै पञ्चविँ॒शो॑ऽग्निष्टो॒मो भ॑वति प्र॒जाप॑ते॒राप्त्यै॑ महाव्र॒तवा॑न॒न्नाद्य॒स्याव॑रुद्ध्यै विश्व॒जित्सर्व॑पृष्ठोऽतिरा॒त्रो भ॑वति॒ सर्व॑स्या॒भिजि॑त्यै ॥ [9]
</details>

<details open><summary>विश्वास-प्रस्तुतिः</summary>

त्रि॒वृद॑ग्निष्टो॒मो भ॑वति॒ , तेज॑ ए॒वाव॑ रुन्धे ।  
प॒ञ्च॒द॒शो भ॑वति + इ॒न्द्रि॒यम् ए॒वाव॑ रुन्धे ।  
स॒प्त॒द॒शो भ॑वत्य् अ॒न्नाद्य॒स्याव॑रुध्यै।  
अथो॒ प्रैव तेन॑ जायते ।  
ए॒क॒विँ॒शो भ॑वति॒ प्रति॑ष्ठित्यै ।  
अथो॒ रुच॑मे॒वात्मन्ध॑त्ते ।  
त्रि॒ण॒वो भ॑वति॒ विजि॑त्यै ।  
त्र॒य॒स्त्रिँ॒शो भ॑वति॒ प्रति॑ष्ठित्यै ।  
प॒ञ्च॒विँ॒शो॑ ऽग्निष्टो॒मो भ॑वति प्र॒जाप॑ते॒राप्त्यै॑ ।  
म॒हा॒व्र॒तवा॑न् अ॒न्नाद्य॒स्याव॑रुद्ध्यै ।  
वि॒श्व॒जित् सर्व॑पृष्ठो ऽतिरा॒त्रो भ॑वति॒ सर्व॑स्या॒भिजि॑त्यै ॥ [9]  
</details>

<details><summary>मूलम्</summary>

त्रि॒वृद॑ग्निष्टो॒मो भ॑वति॒ , तेज॑ ए॒वाव॑ रुन्धे ।  
प॒ञ्च॒द॒शो भ॑वति + इ॒न्द्रि॒यम् ए॒वाव॑ रुन्धे ।  
स॒प्त॒द॒शो भ॑वत्य् अ॒न्नाद्य॒स्याव॑रुध्यै।  
अथो॒ प्रैव तेन॑ जायते ।  
ए॒क॒विँ॒शो भ॑वति॒ प्रति॑ष्ठित्यै ।  

अथो॒ रुच॑मे॒वात्मन्ध॑त्ते ।  
त्रि॒ण॒वो भ॑वति॒ विजि॑त्यै ।  
त्र॒य॒स्त्रिँ॒शो भ॑वति॒ प्रति॑ष्ठित्यै ।  
प॒ञ्च॒विँ॒शो॑ ऽग्निष्टो॒मो भ॑वति प्र॒जाप॑ते॒राप्त्यै॑ ।  
म॒हा॒व्र॒तवा॑न् अ॒न्नाद्य॒स्याव॑रुद्ध्यै ।  
वि॒श्व॒जित् सर्व॑पृष्ठो ऽतिरा॒त्रो भ॑वति॒ सर्व॑स्या॒भिजि॑त्यै ॥ [9]  
</details>


<details><summary>पद-पाठः</summary>


त्रि॒वृदिति॑ त्रि-वृत् । अ॒ग्नि॒ष्टो॒म इत्य॑ग्नि-स्तो॒मः । भ॒व॒ति॒ ।   
तेजः॑ । ए॒व । अवेति॑ । रु॒न्द्धे॒ ।    

प॒ञ्च॒द॒श इति॑ पञ्च-द॒शः । भ॒व॒ति॒ ।     
इ॒न्द्रि॒यम् । ए॒व । अवेति॑ । रु॒न्द्धे॒ । 

स॒प्त॒द॒श इति॑ सप्त-द॒शः । भ॒व॒ति॒ । अ॒न्नाद्य॒स्येत्य॑न्न-अद्य॑स्य । अव॑रुद्ध्या॒ इत्यव॑-रु॒द्ध्यै॒ ।   

अथो॒ इति॑ । प्रेति॑ । ए॒व । तेन॑ । जा॒य॒ते॒ ।  
ए॒क॒विँ॒श इत्ये॑क-विँ॒शः । भ॒व॒ति॒ ।     
प्रति॑ष्ठित्या॒ इति॒ प्रति॑-स्थि॒त्यै॒ ।   

अथो॒ इति॑ । रुच॑म् । ए॒व । आ॒त्मन् । ध॒त्ते॒ ।   
त्रि॒ण॒व इति॑ त्रि-न॒वः । भ॒व॒ति॒ ।     
विजि॑त्या॒ इति॒ वि-जि॒त्यै॒  ।     
त्र॒य॒स्त्रिँ॒श इति॑ त्रयः-त्रिँ॒शः । भ॒व॒ति॒  ।    
प्रति॑ष्ठित्या॒ इति॒ प्रति॑-स्थि॒त्यै॒  ।    

प॒ञ्च॒विँ॒श इति॑ पञ्च-विँ॒शः । अ॒ग्नि॒ष्टो॒म इत्य॑ग्नि-स्तो॒मः । भ॒व॒ति॒ । प्र॒जाप॑ते॒रिति॑ प्र॒जा-प॒तेः॒ । आप्त्यै॑  ।     
म॒हा॒व्र॒तवा॒निति॑ महाव्र॒त-वा॒न् । अ॒न्नाद्य॒स्येत्य॑न्न-अद्य॑स्य । अव॑रुद्ध्या॒ इत्यव॑-रु॒द्ध्यै॒  ।    

वि॒श्व॒जिदिति॑ विश्व-जित् । सर्व॑पृष्ठ॒ इति॒ सर्व॑-पृ॒ष्ठः॒ । अ॒ति॒रा॒त्र इत्य॑ति-रा॒त्रः । भ॒व॒ति॒  ।     
सर्व॑स्य । अ॒भिजि॑त्या॒ इत्य॒भि-जि॒त्यै॒ ॥ [9]
</details>

<details><summary>भट्टभास्कर-टीका</summary>

2त्रिवृदित्यादि ॥ गतम् । त्रिवृदादयस्त्रयस्त्रिंशान्ताः षट्, पञ्चविंशोग्निष्टोमो महाव्रतवान् सप्तमः' विश्वजित्सर्वपृष्ठोतिरात्रोष्टममहः ॥

इति सप्तमे द्वितीये तृतीयोनुवाकः ॥  
</details>
