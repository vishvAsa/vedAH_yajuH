+++
title = "०९ द्वादशरात्रप्रधानविधिः (द्वादशाहगतान्येकादशाहानि)"

+++

विश्वेदेवा ऋषयः
<details><summary>मूलम् (संयुक्तम्)</summary>

प्र॒जाप॑तिरकामयत॒ प्र जा॑ये॒येति॒ स ए॒तन्द्वा॑दशरा॒त्रम॑पश्य॒त्तमाह॑र॒त्तेना॑यजत॒ ततो॒ वै स प्राजा॑यत॒ यᳵ का॒मये॑त॒ प्र जा॑ये॒येति॒ स द्वा॑दशरा॒त्रेण॑ यजेत॒ प्रैव जा॑यते ब्रह्मवा॒दिनो॑ वदन्त्यग्निष्टो॒मप्रा॑यणा य॒ज्ञा अथ॒ कस्मा॑दतिरा॒त्रᳶ पूर्व॒ᳶ प्र यु॑ज्यत॒ इति॒ चक्षु॑षी॒ वा ए॒ते य॒ज्ञस्य॒ यद॑तिरा॒त्रौ क॒नीनि॑के अग्निष्टो॒मौ यत् [34]  
अ॒ग्नि॒ष्टो॒मम्पूर्व॑म्प्रयुञ्जी॒रन्ब॑हि॒र्धा क॒नीनि॑के दध्यु॒स्तस्मा॑दतिरा॒त्रᳶ पूर्व॒ᳶ प्र यु॑ज्यते॒ चक्षु॑षी ए॒व य॒ज्ञे धि॒त्वा म॑ध्य॒तᳵ क॒नीनि॑के॒ प्रति॑ दधति॒
</details>

<details open><summary>विश्वास-प्रस्तुतिः</summary>

प्र॒जाप॑तिर् अकामयत॒ - प्र जा॑ये॒येति॑ ।  
स ए॒तन् द्वा॑दशरा॒त्रम् अ॑पश्य॒त् । तमाह॑रत् ।  
तेना॑यजत । ततो॒ वै स प्राजा॑यत ।  
यᳵ का॒मये॑त॒ - प्र जा॑ये॒येति॑ ।  
स द्वा॑दशरा॒त्रेण॑ यजेत । प्रैव जा॑यते ।  
ब्र॒ह्म॒वा॒दिनो॑ वदन्त्य् - अग्निष्टो॒मप्रा॑यणा य॒ज्ञा , अथ॒ कस्मा॑दतिरा॒त्रᳶ पूर्व॒ᳶ प्र यु॑ज्यत॒ इति॑ ।  
</details>

<details><summary>मूलम्</summary>

प्र॒जाप॑तिर् अकामयत॒ - प्र जा॑ये॒येति॑ ।  
स ए॒तन् द्वा॑दशरा॒त्रम् अ॑पश्य॒त् । तमाह॑रत् ।  
तेना॑यजत । ततो॒ वै स प्राजा॑यत ।  
यᳵ का॒मये॑त॒ - प्र जा॑ये॒येति॑ ।  
स द्वा॑दशरा॒त्रेण॑ यजेत । प्रैव जा॑यते ।  
ब्र॒ह्म॒वा॒दिनो॑ वदन्त्य् - अग्निष्टो॒मप्रा॑यणा य॒ज्ञा , अथ॒ कस्मा॑दतिरा॒त्रᳶ पूर्व॒ᳶ प्र यु॑ज्यत॒ इति॑ ।  
</details>

<details><summary>पद-पाठः</summary>

प्र॒जाप॑ति॒रिति॑ प्र॒जा-प॒तिः॒ । अ॒का॒म॒य॒त॒ ।   
प्रेति॑ । जा॒ये॒य॒ । इति॑ ।     
सः । ए॒तम् । द्वा॒द॒श॒रा॒त्रमिति॑ द्वादश-रा॒त्रम् । अ॒प॒श्य॒त् ।     
तम् । एति॑ । अ॒ह॒र॒त् ।   
तेन॑ । अ॒य॒ज॒त॒ ।   
ततः॑ । वै । सः । प्रेति॑ । अ॒जा॒य॒त॒ ।   
यः । का॒मये॑त ।     
प्रेति॑ । जा॒ये॒य॒ । इति॑ ।     
सः । द्वा॒द॒श॒रा॒त्रेणेति॑ द्वादश-रा॒त्रेण॑ । य॒जे॒त॒ ।   
प्रेति॑ । ए॒व । जा॒य॒ते॒ ।     
ब्र॒ह्म॒वा॒दिन॒ इति॑ ब्रह्म-वा॒दिनः॑ । व॒द॒न्ति॒  ।     
अ॒ग्नि॒ष्टो॒मप्रा॑यणा॒ इत्यग्नि॑ष्टो॒म-प्रा॒य॒णाः॒ । य॒ज्ञाः । अथ॑ । कस्मा॑त् । अ॒ति॒रा॒त्र इत्य॑ति-रा॒त्रः । पूर्वः॑ । प्रेति॑ । यु॒ज्य॒ते॒ । इति॑  ।    

</details>

<details><summary>भट्टभास्कर-टीका</summary>

1इदानीं द्वादशाहो विधीयते - प्रजापतिरित्यादि ॥ गतम् । ब्रह्मवादिन इत्यादि । अग्निष्टोमप्रायणाः यज्ञाः अग्निष्टोमारम्भणा भवन्ति सर्वे संगताः, अथ कस्मात्कारणात् तत्र द्वादशाहे अतिरात्रः पूर्वः प्रयुज्यते इति ब्रह्मवादिनः पर्यनुयोगं कुर्वन्ति ।
</details>

<details open><summary>विश्वास-प्रस्तुतिः</summary>

चक्षु॑षी॒ वा ए॒ते य॒ज्ञस्य॒ यद॑तिरा॒त्रौ , क॒नीनि॑के अग्निष्टो॒मौ ।
</details>

<details><summary>मूलम्</summary>

चक्षु॑षी॒ वा ए॒ते य॒ज्ञस्य॒ यद॑तिरा॒त्रौ , क॒नीनि॑के अग्निष्टो॒मौ ।
</details>

<details><summary>पद-पाठः</summary>

चक्षु॑षी॒ इति॑ । वै । ए॒ते । य॒ज्ञस्य॑ । यत् । अ॒ति॒रा॒त्रावित्य॑ति-रा॒त्रौ । क॒नीनि॑के॒ इति॑ । अ॒ग्नि॒ष्टो॒मावित्य॑ग्नि-स्तो॒मौ  ।    
</details>

<details><summary>भट्टभास्कर-टीका</summary>

तत्रैवं ब्रूयादित्याह - चक्षुषी वा इत्यादि । यज्ञस्य चक्षुस्स्थानीयौ अतिरात्रौ । कनीनिका चक्षुस्स्थं कृष्णमण्डलं, तत्स्थानीयावग्निष्टोमौ यज्ञस्य ।
</details>

<details open><summary>विश्वास-प्रस्तुतिः</summary>

यद॑ग्निष्टो॒मम् पूर्व॑म् प्रयुञ्जी॒रन्
ब॑हि॒र्धा क॒नीनि॑के दध्युः ।  
</details>

<details><summary>मूलम्</summary>

यद॑ग्निष्टो॒मम् पूर्व॑म् प्रयुञ्जी॒रन्
ब॑हि॒र्धा क॒नीनि॑के दध्युः ।  
</details>

<details><summary>पद-पाठः</summary>

यत् । [34] अ॒ग्नि॒ष्टो॒ममित्य॑ग्नि-स्तो॒मम् । पूर्व॑म् । प्र॒यु॒ञ्जी॒रन्निति॑ प्र-यु॒ञ्जी॒रन् । ब॒हि॒र्धेति॑ बहिः-धा । क॒नीनि॑के॒ इति॑ । द॒ध्युः॒ ।   
</details>

<details><summary>भट्टभास्कर-टीका</summary>

तथा सति यद्यग्निष्टोमं पूर्वं प्रयुञ्जीरन् बहिर्धा चक्षुषः बहिः कनीनिके दध्युः स्थापयेयुः । छान्दसो धाप्रत्ययः ।
</details>

<details open><summary>विश्वास-प्रस्तुतिः</summary>

तस्मा॑दतिरा॒त्रᳶ पूर्व॒ᳶ प्र यु॑ज्यते ।  
चक्षु॑षी ए॒व य॒ज्ञे धि॒त्वा म॑ध्य॒तᳵ क॒नीनि॑के॒ प्रति॑ दधति ।  
</details>

<details><summary>मूलम्</summary>

तस्मा॑दतिरा॒त्रᳶ पूर्व॒ᳶ प्र यु॑ज्यते ।  
चक्षु॑षी ए॒व य॒ज्ञे धि॒त्वा म॑ध्य॒तᳵ क॒नीनि॑के॒ प्रति॑ दधति ।  
</details>

<details><summary>पद-पाठः</summary>

तस्मा॑त् । अ॒ति॒रा॒त्र इत्य॑ति-रा॒त्रः । पूर्वः॑ । प्रेति॑ । यु॒ज्य॒ते॒ ।     
चक्षु॑षी॒ इति॑ । ए॒व । य॒ज्ञे । धि॒त्वा । म॒ध्य॒तः । क॒नीनि॑के॒ इति॑ । प्रतीति॑ । द॒ध॒ति॒ ।   
</details>

<details><summary>भट्टभास्कर-टीका</summary>

तस्मादतिरात्र एव प्रथमः प्रयोक्तव्य इति । एवं हि सति चक्षुषी यज्ञे धित्वा स्थापयित्वा अविनष्टे कृत्वा । विपर्यये हि चक्षुरेव न स्यादिति । धारणेन ततस्तयोः चक्षुषोर्मध्यतः कनीनिके प्रतिदधति प्रतिष्ठापयन्ति ॥
</details>

<details><summary>मूलम् (संयुक्तम्)</summary>

यो वै गा॑य॒त्रीञ्ज्योतिᳶ॑पक्षाव्ँ॒वेद॒ ज्योति॑षा भा॒सा सु॑व॒र्गल्ँ लो॒कमे॑ति॒ याव॑ग्निष्टो॒मौ तौ प॒क्षौ येऽन्त॑रे॒ऽष्टावु॒क्थ्याः॑ स आ॒त्मैषा वै गा॑य॒त्री ज्योतिᳶ॑पक्षा॒ य ए॒वव्ँ वेद॒ ज्योति॑षा भा॒सा सु॑व॒र्गल्ँ लो॒कम् [35]  
ए॒ति॒
</details>

<details open><summary>विश्वास-प्रस्तुतिः</summary>

यो वै गा॑य॒त्रीञ् ज्योतिᳶ॑पक्षाव्ँ॒ वेद॒ , ज्योति॑षा भा॒सा सु॑व॒र्गल्ँ लो॒कमे॑ति ।  
</details>

<details><summary>मूलम्</summary>

यो वै गा॑य॒त्रीञ् ज्योतिᳶ॑पक्षाव्ँ॒ वेद॒ , ज्योति॑षा भा॒सा सु॑व॒र्गल्ँ लो॒कमे॑ति ।  
</details>

<details><summary>पद-पाठः</summary>

यः । वै । गा॒य॒त्रीम् । ज्योति॑ᳶपक्षा॒मिति॒ ज्योतिः॑-प॒क्षा॒म् । वे॒द॒ । ज्योति॑षा । भा॒सा । सु॒व॒र्गमिति॑ सुवः-गम् । लो॒कम् । ए॒ति॒ ।   
</details>

<details><summary>भट्टभास्कर-टीका</summary>

2यो वै गायत्रीमित्यादि ॥ ज्योतिःपक्षां ज्योतिष्टोमपक्षां पक्षिरूपां गायत्रीं यो वेद स ज्योतिषा द्योतमानया भासा स्वर्गं गच्छति ।
</details>

<details open><summary>विश्वास-प्रस्तुतिः</summary>

याव॑ग्निष्टो॒मौ, तौ प॒क्षौ । येऽन्त॑रे॒ऽष्टावु॒क्थ्याः॑ स आ॒त्मा ।  
</details>

<details><summary>मूलम्</summary>

याव॑ग्निष्टो॒मौ, तौ प॒क्षौ । येऽन्त॑रे॒ऽष्टावु॒क्थ्याः॑ स आ॒त्मा ।  
</details>

<details><summary>पद-पाठः</summary>

यौ । अ॒ग्नि॒ष्टो॒मावित्य॑ग्नि-स्तो॒मौ । तौ । प॒क्षौ ।   
ये । अन्त॑रे । अ॒ष्टौ । उ॒क्थ्याः॑ । सः । आ॒त्मा ।  
</details>

<details><summary>भट्टभास्कर-टीका</summary>

तमेव दर्शयति - यावग्निष्टोमौ दशरात्रस्याद्यन्तौ तावस्याः पक्षौ, ये मध्यस्थिताः अष्टावुक्थ्याः सोस्या आत्मा ।
</details>

<details open><summary>विश्वास-प्रस्तुतिः</summary>

एषा वै गा॑य॒त्री, ज्योतिᳶ॑पक्षा ।  
य ए॒वव्ँ वेद॒
ज्योति॑षा भा॒सा सु॑व॒र्गल्ँ लो॒कमे॑ति (35)।  
</details>

<details><summary>मूलम्</summary>

एषा वै गा॑य॒त्री, ज्योतिᳶ॑पक्षा ।  
य ए॒वव्ँ वेद॒
ज्योति॑षा भा॒सा सु॑व॒र्गल्ँ लो॒कमे॑ति (35)।  
</details>

<details><summary>पद-पाठः</summary>

ए॒षा । वै । गा॒य॒त्री । ज्योति॑ᳶप॒क्षेति॒ ज्योतिः॑-प॒क्षा॒ ।     
यः । ए॒वम् । वे॒द॒ । ज्योति॑षा । भा॒सा । सु॒व॒र्गमिति॑ सुवः-गम् । लो॒कम् । [35] ए॒ति॒ ।  
</details>

<details><summary>भट्टभास्कर-टीका</summary>

एषेत्यादि । गतम् । अस्याश्चक्षुषी अतिरात्रावित्युक्तमेव ॥
</details>

<details><summary>मूलम् (संयुक्तम्)</summary>

प्र॒जाप॑तिर्वा ए॒ष द्वा॑दश॒धा विहि॑तो॒ यद्द्वा॑दशरा॒त्रो याव॑तिरा॒त्रौ तौ प॒क्षौ येऽन्त॑रे॒ऽष्टावु॒क्थ्याः॑ स आ॒त्मा
</details>

<details open><summary>विश्वास-प्रस्तुतिः</summary>

प्र॒जाप॑तिर्वा ए॒ष द्वा॑दश॒धा विहि॑तो यद् द्वा॑दशरा॒त्रः ।  
याव॑तिरा॒त्रौ तौ प॒क्षौ । येऽन्त॑रे॒ऽष्टावु॒क्थ्याः॑, स आ॒त्मा ।  
</details>

<details><summary>मूलम्</summary>

प्र॒जाप॑तिर्वा ए॒ष द्वा॑दश॒धा विहि॑तो यद् द्वा॑दशरा॒त्रः ।  
याव॑तिरा॒त्रौ तौ प॒क्षौ । येऽन्त॑रे॒ऽष्टावु॒क्थ्याः॑, स आ॒त्मा ।  
</details>

<details><summary>पद-पाठः</summary>

प्र॒जाप॑ति॒रिति॑ प्र॒जा-प॒तिः॒ । वै । ए॒षः । द्वा॒द॒श॒धेति॑ द्वादश-धा । विहि॑त॒ इति॒ वि-हि॒तः॒ । यत् । द्वा॒द॒श॒रा॒त्र इति॑ द्वादश-रा॒त्रः ।     
यौ । अ॒ति॒रा॒त्रावित्य॑ति-रा॒त्रौ । तौ । प॒क्षौ ।     
ये । अन्त॑रे । अ॒ष्टौ । उ॒क्थ्याः॑ । सः । आ॒त्मा ।   
</details>

<details><summary>भट्टभास्कर-टीका</summary>

3एवं गायत्र्याः पक्षित्वेन रूपणं सिद्धम् । अस्यास्सोमाहरणादौ पक्षित्वमिति तद्रूपो द्वादशाहो रूपितः । इदानीं प्रजापतित्वेन रूप्यते - प्रजापतिर्वा इत्यादि ॥ द्वादशधा द्वादशात्मा विवक्षितः । तस्यातिरात्रौ पक्षो, पार्श्वे अन्तस्स्थिता अष्टावुक्थ्या आत्मा, सकनीनिके अस्य चक्षुषी उक्ते ॥
</details>

<details><summary>मूलम् (संयुक्तम्)</summary>

प्र॒जाप॑तिर्वावैष सन्त्सद्ध॒ वै स॒त्त्रेण॑ स्पृणोति प्रा॒णा वै सत्प्रा॒णाने॒व स्पृ॑णोति॒
</details>

<details open><summary>विश्वास-प्रस्तुतिः</summary>

प्र॒जाप॑तिर्वावैष सन्थ् - सद्ध॒ वै स॒त्त्रेण॑ स्पृणोति ।  
</details>

<details><summary>मूलम्</summary>

प्र॒जाप॑तिर्वावैष सन्थ् - सद्ध॒ वै स॒त्त्रेण॑ स्पृणोति ।  
</details>

<details><summary>पद-पाठः</summary>

प्र॒जाप॑ति॒रिति॑ प्र॒जा-प॒तिः॒ । वाव । ए॒षः । सन् । सत् । ह॒ । वै । स॒त्त्रेण॑ । स्पृ॒णो॒ति॒ ।   
   
</details>

<details><summary>भट्टभास्कर-टीका</summary>

4प्रजापतिर्वावेत्यादि ॥ एष द्वादशाहेन यष्टा प्रजापतिरेव सन् प्रकृष्टं प्रशस्तं अविनाशं कलं सत्रेणानेन स्पृणोति लभते । स्पृ प्रीत्यादौ, सोवादिकः ।
</details>

<details open><summary>विश्वास-प्रस्तुतिः</summary>

प्रा॒णा वै सत् । प्रा॒णाने॒व स्पृ॑णोति ।  
</details>

<details><summary>मूलम्</summary>

प्रा॒णा वै सत् । प्रा॒णाने॒व स्पृ॑णोति ।  
</details>

<details><summary>पद-पाठः</summary>

प्रा॒णा इति॑ प्र-अ॒नाः । वै । सत् ।   
प्रा॒णानिति॑ प्र-अ॒नान् । ए॒व । स्पृ॒णो॒ति॒ ।
</details>

<details><summary>भट्टभास्कर-टीका</summary>

किं च - प्राणा एव स्वयं सत्फलं तस्मात्प्राणानेव स्पृणोति ॥
</details>

<details><summary>मूलम् (संयुक्तम्)</summary>

सर्वा॑साव्ँ॒वा ए॒ते प्र॒जाना॑म्प्रा॒णैरा॑सते॒ ये स॒त्त्रमास॑ते॒ तस्मा॑त्पृच्छन्ति॒ किमे॒ते स॒त्त्रिण॒ इति॑ प्रि॒यᳶ प्र॒जाना॒मुत्थि॑तो भवति॒ य ए॒वव्ँ वेद॑ ॥ [36]  
</details>

<details open><summary>विश्वास-प्रस्तुतिः</summary>

सर्वा॑साव्ँ॒ वा ए॒ते प्र॒जाना॑म् प्रा॒णैरा॑सते॒ ,
ये स॒त्त्रमास॑ते ।  
</details>

<details><summary>मूलम्</summary>

सर्वा॑साव्ँ॒ वा ए॒ते प्र॒जाना॑म् प्रा॒णैरा॑सते॒ ,
ये स॒त्त्रमास॑ते ।  
</details>

<details><summary>पद-पाठः</summary>

सर्वा॑साम् । वै । ए॒ते । प्र॒जाना॒मिति॑ प्र-जाना॑म् । प्रा॒णैरिति॑ प्र-अ॒नैः । आ॒स॒ते॒ । ये । स॒त्त्रम् । आस॑ते ।     

</details>

<details><summary>भट्टभास्कर-टीका</summary>

5सर्वासामित्यादि ॥ एते हि सत्रिणः सर्वासां प्रजानां प्राणैस्सहासते प्राणान् रक्षन्त आसते तस्मात्प्राणान् स्पृणोति प्रीणयतीति । तस्मादेव च पृच्छन्ति लौकिकान्तस्स्तुष्टाः किमेते सत्रिणः ये प्रजानां प्राणान् स्पृण्वन्ति अहो महाभाग्यमेतेषां धिगस्मानितीति भावः । एवं वेदिता प्रजानां प्रियश्च भवति । उत्थितः लोकेषु पूजितश्च भवति । एवं प्रशस्तत्वाद्द्वादशाहेन यजेतेति विधिः । अन्ये तु अन्यथा वर्णयन्ति - स्पृणोतिः हिंसाकर्मा, व्यत्ययेन श्नुः । प्रजापतिरेव सन् एष यजमानः सत्फलं सत्रासनेन स्पृणोति हिनस्ति, प्राणांश्च स्पृणोत्येव तस्मात्सर्वासां प्रजानां प्राणैरेते आसते न केवलमात्मीयैरेव सत्रमासते ये मूर्खाः सत्रासनं कुर्वन्ति । यद्वा - विरुद्धमाचरन्नुच्यते प्राणैस्संक्रीडतीति । एवमेते प्रजानां प्राणविनाशार्थमासते इति ।
</details>

<details open><summary>विश्वास-प्रस्तुतिः</summary>

तस्मा॑त् पृच्छन्ति॒ , "किमे॒ते स॒त्त्रिण॒" इति॑ ।  
प्रि॒यᳶ प्र॒जाना॒म् उत्थि॑तो भवति॒ ,  य ए॒वव्ँ वेद॑ ॥ [36]
</details>

<details><summary>मूलम्</summary>

तस्मा॑त् पृच्छन्ति॒ , "किमे॒ते स॒त्त्रिण॒" इति॑ ।  
प्रि॒यᳶ प्र॒जाना॒म् उत्थि॑तो भवति॒ ,  य ए॒वव्ँ वेद॑ ॥ [36]
</details>

<details><summary>पद-पाठः</summary>

तस्मा॑त् । पृ॒च्छ॒न्ति॒ ।   
किम् । ए॒ते । स॒त्त्रिणः॑ । इति॑ ।     
प्रि॒यः । प्र॒जाना॒मिति॑ प्र-जाना॑म् । उत्थि॑त॒ इत्युत्-स्थि॒तः॒ । भ॒व॒ति॒ । यः । ए॒वम् । वेद॑ ॥ [36]
</details>

<details><summary>भट्टभास्कर-टीका</summary>

तस्मात्पृच्छन्ति लौकिकाः जुगुप्समानाः किमेते सत्रिण इति, अहो मौर्ख्यमेषां ये विनाशहेतुं कुर्वन्ति धिगेतान् जितमस्माभिरिति । एवं विदित्वा य उत्थितः सत्राद्भवति सत्रासनं जहाति स प्रजानां प्रियो भवति अनिष्टव्यावृत्तेः । तस्मात्सत्रेण द्वादशाहेन यष्टव्यमित्यत्रैव योज्यम् । सत्रादुत्थितः प्रजानां प्रियो भवतीति य एवं वेद सोऽपि प्रियो भवति प्रजानाम् ॥

इति सप्तमे द्वितीये नवमोनुवाकः ॥
</details>
