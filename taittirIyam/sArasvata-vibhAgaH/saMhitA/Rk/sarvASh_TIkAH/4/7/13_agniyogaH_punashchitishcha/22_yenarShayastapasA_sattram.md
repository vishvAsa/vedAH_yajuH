+++
title = "22 येनर्षयस्तपसा सत्त्रम्"

+++


<details><summary>मूलम्</summary>

येनर्ष॑य॒स्तप॑सा स॒त्त्रम् [25]  आस॒तेन्धा॑ना अ॒ग्निꣳ सुव॑रा॒भर॑न्तः ।   
तस्मि॑न्न॒हन्नि द॑धे॒ नाके॑ अ॒ग्निमे॒तय्ँयमा॒हुर्मन॑वस्स्ती॒र्णब॑र्हिषम् ।
</details>

<details><summary>सायण-टीका</summary>

येन स्वगेंण निमित्तभूतेन पूर्वे महर्षयस्तपसा संतापयक्तेनाग्निना सत्रमासतानुष्ठितवन्तः ।   कीदृशा महर्षयः, अग्निमिन्धानाः प्रज्वलयन्तः ।   सुवराभरन्तः स्वर्गमाहर्तुं समुद्यताः अहमपि तस्मिन्नाके निमित्तभूते सति एतमग्निं निदधे स्थापयामि।   यमग्निं मनवः पूर्वे मनुष्याः स्तीर्णबर्हिषं प्रसारितयज्ञमाहुस्त मग्निं निदध इत्यन्वयः।
</details>