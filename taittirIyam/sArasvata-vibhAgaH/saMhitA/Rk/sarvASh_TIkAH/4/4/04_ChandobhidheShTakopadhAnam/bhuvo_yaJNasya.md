+++
title = "भुवो यज्ञस्य"
unicode_script = "devanagari"
+++


<details><summary>मूलम्</summary>

भुवो॑ य॒ज्ञस्य॒ रज॑सश्च ने॒ता यत्रा॑ नि॒युद्भि॒स्सच॑से शि॒वाभिः॑ ।    
दि॒वि मू॒र्धान॑न्दधिषे सुव॒र्षाञ्जि॒ह्वाम॑ग्ने चकृषे हव्य॒वाह॑म् ॥
</details>

<details><summary>सायणटीका</summary>

अयम् अग्निर् भूलोकस्य तत्रानुष्ठेयस्य **यज्ञस्य** तस्मिन्यज्ञे प्रमर्तकस्य **रजसो** गुणस्य च **नेता** निर्वाहकः।   
तादृश हे **ऽग्ने यत्र**  यस्यां  **दिवि** सूर्यरूपो भूत्वा  
**नियुद्भि** रथे नितरां योज्यमानाभिः **शिवाभिर्** उत्तमाभिर् अश्वजातीभिः **सचसे** समवैषि तस्यां **दिवि** मूर्धानं शिरोवद् उन्नत-स्थितिं **दधिषे** धारयसि।   कीदृशं मूर्धानं, **सुवर्षं** सुवः सर्वर्गे स्यति सर्वदा तिष्ठतीति सुवर्षास् तम्। सोम-प-शब्दवत् पुंलिङ्गोऽयम्।   हेऽग्ने त्वम् अस्मिन्यज्ञे **हव्यवाह** हविष्-प्रापिकां **जिह्वां** ज्वालां **चकृषे** करोषि।
</details>

<details><summary>भट्टभास्कर-टीका</summary>

14 **भुवो यज्ञस्य रजस** उदकस्य च **नेता** प्रापयिता भवसि तदानीम् । कदा? यत्र **शिवाभिः** **नियुद्भिर्** अश्वैस् **सचसे** सम्बध्यसे । मरुताम् अश्वा **नियुतस्** तद्वन्तो वायव इह गृह्यन्ते । तदानीं यज्ञं च प्रवर्तयसि उदकं चावपातयसि । **दिवि** च **मूर्धानं** प्रधानभूतं यज्ञं च **दधिषे** स्थापयसि **सुवर्षां** स्वर्गीणां सम्भक्तारम् । स त्वं हे अग्ने तव **जिह्वां** हविषो वोध्रीं **चकृषे** कुरुष्वेति द्वितीया ॥
</details>

