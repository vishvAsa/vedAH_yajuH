+++
title = "10 प्रेदग्ने ज्योतिष्मान्"

+++


<details><summary>मूलम्</summary>

प्रेद॑ग्ने॒ ज्योति॑ष्मान् याहि शि॒वेभि॑र॒र्चिभि॒स्त्वम् ।  
बृ॒हद्भि॑र्भा॒नुभि॒र्भास॒न्मा हिँ॑सीस्त॒नुवा॑ प्र॒जाः ।
</details>

<details><summary>सायण-टीका</summary>

हेऽग्ने शिवेभिरर्चिभिः शान्ताभिर्ज्वालाभिर्ज्योतिष्मा-न्प्रकाशयुक्तस्त्वं प्रेद्याहि देवयजनप्रदेशं पयाह्येव।  
बृहद्भिर्भानुभिः प्रौढैरश्मिभिर्भासञ्ज-गदवभासयंस्तनुवा स्वकीयेन दाहकेन शरीरेण प्रजा मा हिंसीः।  
अस्य मन्त्रस्य प्रथमपादे ज्योतिष्मच्छब्दस्य तात्पर्यं दर्शयति— “प्रेदग्ने ज्योतिष्मान्याहीत्याह ज्योतिरेवास्मिन्दधाति” [सं. का. ५ प्र. २ अ. २] इति।  
चतुर्थपादे हिंसां निषेद्धुं प्रसक्तिं दर्शयति— “तनुवा वा एष हिनस्ति यँ हिनस्ति मा हिँसीस्तनुवा प्रजा इत्याह प्रजाभ्य एवैनँ शमयति” (सं. का. ५ प्र. २ अ. २) इति।  
अग्निर्यं पुरुषं हिनस्ति न तं शस्त्रेण प्रहृत्य हन्ति, किंतु ज्वालामयेन स्वशरीरेणैव तं दग्ध्वा हन्ति।  
अतस्तनुवा मा हिँसीरिति प्रायश्चित्तं विधत्ते— “रक्षाँ सि वा एतद्यज्ञ सचन्ते यदन उत्सर्जत्यक्रन्ददित्यन्वाह रक्षसामपहत्यै” (सं. का. ५ प्र. २ अ. २) इति।  
यदनः शकटमुत्सर्जति गमने ध्वनिं करोत्येतद्यज्ञसाधनं शकटं रक्षांसि सचन्ते समवयन्ति।  
अतस्तत्परिहारायाक्रन्ददग्निरित्येतामृचमनुब्रूयात्।  
सा च पूर्वानुवाके समाम्नाता व्याख्याता च ।   विधत्ते— “अनसा वहन्त्यपचितिमेवास्मिन्दधाति तस्मादनस्वी च रथी चातिथीनामप-चिततमौ” (सं. का. ५ प्र. २ अ. २) इति।  
एतमग्निमनसा शकटेन देवयजनप्रदेशं वहन्ति प्रापयेत्।   तथा सत्यस्मिन्नग्नौ पूजां संपादिता वान्भवति।   यस्मादेवं तस्माल्लोकेऽपि गमनकाले शकटारूढरथारूढावतिथीनां मध्येऽतिपूजितौ।   परिवृढो हि तथा गच्छति न दरिद्रः।  
 १८७८ एतद्वेदनं प्रशंसति— “अपचितिमान्भवति य एवं वेद” [सं. का. ५ प्र. २ अ. २] इति।
</details>