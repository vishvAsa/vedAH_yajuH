+++
title = "38 पुनरासद्य सदनमपश्च"

+++


<details><summary>मूलम्</summary>

पुन॑रा॒सद्य॒ सद॑नम॒पश्च॑ पृथि॒वीम॑ग्ने ।  
शेषे॑ मा॒तुर्यथो॒पस्थे॒ऽन्तर॒स्याँ शि॒वत॑मः ।
</details>

<details><summary>सायण-टीका</summary>

हेऽग्ने पुनरपि सदनं स्वस्थानमपः पृथिवीं चाऽसद्य प्रतिपद्य पुनरस्यामेवोखायामन्तर्मध्ये शिवतमः शान्ततमः शेषे शयनं करोषि।   यथा मातुरुपस्थ उत्सङ्गे सतः सुखं शेते तद्वत।   एतौ मन्त्रौ विनियुङ्क्ते— “परा वा एषोऽग्निं वपति योऽप्सु भस्म प्रवेशयति ज्योतिष्मतीभ्यामव दधाति ज्योतिरेवास्मिन्दधाति” [सं. का. ५ प्र. २ अ. २] इति।  
यो यजमान उखाग्निसंबद्धं भस्माप्सु प्रवेशयति स एषोऽग्निं परावपति नाशयति।   अतो विनाशपरिहाराय जलगतं भस्म निष्पीड्य ज्योतिष्मच्छब्दोपेताभ्यामृग्भ्यामुखायाम-वदध्यात्।   त्वं ज्योतिष्मान्पुनरासद इत्येवं ज्योतिष्मच्छब्दो पेतत्वम।   मन्त्रिद्वित्वं प्रशंसति- “द्वाभ्यां प्रतिष्ठित्यै” (सं. का. ५ प्र. २ अ. २) इति।
</details>