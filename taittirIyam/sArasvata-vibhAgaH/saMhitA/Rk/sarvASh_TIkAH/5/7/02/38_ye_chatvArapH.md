+++
title = "38 ये चत्वारᳶ"

+++


<details><summary>मूलम्</summary>

ये च॒त्वारᳶ॑ प॒थयो॑ देव॒याना॑ अन्त॒रा द्यावा॑पृथि॒वी वि॒यन्ति॑ ।  

तेषाय्ँ॒ यो अज्या॑नि॒मजी॑तिमा॒वहा॒त् - तस्मै॑ नो देवाᳶ परि॑ दत्ते॒ह सर्वे॑ ।
</details>

<details><summary>भट्टभास्कर-टीका</summary>

9अथ द्वितीया - ये चत्वार इति ॥ **देवयाना** देवाः प्राप्यन्ते यैः तादृशाः ये **चत्वारः पथयः** पन्थानः । छान्दसो नलोपः । **द्यावापृथिवी अन्तरा** द्यावापृथिव्योर्मध्ये । 'अन्तराऽन्तरेण' इति द्वितीया, 'दिवो द्यावा' इति द्यावादेशः 'वा छन्दसि' इति पूर्वसवर्णदीर्घत्वम् । 'देवताद्वन्द्वे च' इति पूर्वोत्तरपदयोर्युगपत्प्रकृतिस्वरत्वम् ।  
**वियन्ति** विविधं गच्छन्ति । 'यद्वृत्तान्नित्यम्' इति निघाते प्रतिषिद्धे 'तिङि चोदात्तवति' इति गतेरनुदात्तत्वम् ।  

केचिदाहुः - **चत्वार** आश्रमाः गार्हस्थ्यमाचार्यकुलं मौनं वानप्रस्थमिति चत्वारः पन्थान उच्यन्त इति ।  
अन्य आहुः - देवपितृमनुष्ययानस्थानमार्गास्त्रयः ब्रह्मलोकमार्ग एक इति चत्वारो मार्गा इति ।  
तेषां मार्गाणां सामर्थ्यात् तैर्मार्गैर्गच्छतामस्माकं;  
यथा लोके अनुपद्रवोऽयं पन्था इत्युक्तौ गन्तॄणामेवानुपद्रवो गम्यते । 

**अज्यानिं** अनुपक्षयम् । 'ग्लाम्लाज्याहाभ्यो निः' इति निः ।  
**अजीतिं** अपराभवं शत्रूणामजितत्वम् । जयतेः छान्दसं दीर्घत्वम् ।  
**य आवहात्** मर्यादया वहति नयति । लेट्याडागमः ।  
हे **देवाः** सर्वेऽपि यूयं कस्मै देवाय नः अस्मान् परिदत्त रक्षार्थं दत्त । यथा सोस्मान् रक्षति तथा सर्वेऽपि यूयं अनुजानीत इह अस्मिन्कर्मणि । निमित्तात् सप्तमी । अनेन कर्मणा हेतुनेति यावत् ॥
</details>

<details><summary>मूलम् (संयुक्तम्)</summary>

ग्री॒ष्मो हे॑म॒न्त उ॒त नो॑ वस॒न्तश्श॒रद्व॒र्षास्सु॑वि॒तन्नो॑ अस्तु । तेषा॑मृतू॒नाँ श॒तशा॑रदानान्निवा॒त ए॑षा॒मभ॑ये स्याम ।
</details>