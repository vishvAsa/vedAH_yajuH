+++
title = "06 अपाम सोमम्,"

+++


<details><summary>Keith</summary>

We have drunk the Soma, we have become immortal,  
We have seen the light, we have found the gods;  
What can the enmity, what the treachery,  
Of mortal man do to us, O immortal?
</details>

<details><summary>मूलम्</summary>

अपा॑म॒ सोम॑म॒मृता॑ अभू॒माद॑र्श्म॒ ज्योति॒रवि॑दाम दे॒वान् ।    
किम॒स्मान्कृ॑णव॒दरा॑ति॒ᳵ किमु॑ धू॒र्तिर॑मृत॒ मर्त्य॑स्य ।
</details>

<details><summary>भट्टभास्कर-टीका</summary>

अपाम सोमम् । पिबतेर्लुङि 'गातिस्थ' इति सिचो लुक् । अमृता अमरणाः अभूम भविष्यामः । प्रत्यक्षविरोधात् व्यत्ययेन भविष्यति लुङ् । यद्वा - 'आशंसायां भूतवच्च' इति भविष्यदर्थे लुङ् । **अमृता** भूयास्मेत्याशास्यते, तेनैव सिचो लुक् । 'नञो जरमरमित्र' इत्युत्तरपदान्तोदात्तत्वम् ।  
**अदर्श्म** द्रक्ष्यामः **ज्योतिः** द्योतमानं वस्तु स्वर्गं आदीत्यं वा । छान्दसः सिचो लोपः । अविदाम ज्ञास्यामः देवान् । व्यत्ययेन च्लेरङ् ।  
यद्वा - अविदाम लप्स्यामहे । ऌदित्वादङ् ।  

अत्र प्रथमस्याख्यातस्य पादादित्वान् निघाताभावः ।  
द्वितीयं निहन्यत एव ।  
तृतीयं पादादित्वान् न निहन्यते ।  
चतुर्थं तु +++(कात्यायनोक्तरीत्या)+++ समानवाक्ये पदात् परत्वाभावान्न निहन्यते । 

एवम् अमृतभूतान् अस्मान्  
**अरातिः** शत्रुः मृत्युर्वा **किं कृणवत्** किं कुर्यात् ।  
कृवि हिंसाकरणयोः, इदित्वान्नुम्, 'धिन्विकृण्व्योरच' इत्युप्रत्ययः, लेटोडाटौ, इत्यडागमः ।  
**मर्त्यस्य** मरणधर्मिणो मनुष्यस्य धूर्तिः हिंसा इदानीमस्मान् **किमु** किमेव कुर्यात् अमृतान् अस्मान् । विभक्तेर्लुक् छान्दसः, निघातश्च ।  
यद्वा - **अमृतेति** सोम आमन्त्र्यते ।  
तेन अमन्त्रितानाम् अनुदात्तत्वं प्रवर्तते । धुर्वेः 'क्तिच्क्तौच' इति क्तिच् ॥
</details>