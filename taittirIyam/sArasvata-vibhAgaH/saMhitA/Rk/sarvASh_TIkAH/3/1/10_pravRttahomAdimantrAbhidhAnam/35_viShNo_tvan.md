+++
title = "35 विष्णो त्वन्"

+++


<details><summary>मूलम्</summary>

विष्णो॒ त्वन्नो॒ अन्त॑म॒श्शर्म॑ यच्छ सहन्त्य ।   
प्र ते॒ धारा॑ मधु॒श्चुत॒ उथ्स॑न्दुह्रते॒ अख्षि॑तम्॥
</details>

<details><summary>भट्टभास्कर-टीका</summary>

मन्त्रार्थस्तु - हे **विष्णो** यज्ञात्मन् सोम **त्वं नः** अस्माकं **अन्तिमः** अन्तिकतमः प्रत्यासन्नतमः । 'तमेतादेश्च' इति कलोपः । सः त्वमस्मभ्यं **शर्म** सुखं **यच्छ** देहि । हे **सहन्त्य** परेषामभिभवितः महाप्रभाव । सहतेरौणादिको झच् । सहन्ताः सोढारः, ततस्स्वार्थिको यः । सहन्त्य ते तव धाराः रसप्रवाहाः मधुश्चुतः मधुरं रसं क्षरन्त्यः **उत्सं** कूपभूतं **अक्षितं** अनुपक्षीणं सोमरसं प्रदुह्रते प्रकर्षेण दुहताम् । तेन यच्छुष्यति तदाप्यायितं भवति । दुहेश्छान्दसे लेटि 'बहुलं छन्दसि' इति रुडागमः ॥
</details>