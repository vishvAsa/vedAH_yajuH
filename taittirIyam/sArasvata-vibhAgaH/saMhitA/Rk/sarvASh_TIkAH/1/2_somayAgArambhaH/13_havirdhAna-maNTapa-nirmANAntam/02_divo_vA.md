+++
title = "02 दिवो वा"

+++


<details><summary>Keith</summary>

From the sky, O Visnu, or from the earth,  
Or from the great (sky), or from the atmosphere,  
Fill thy hands with many good things,  
Give to us [2] from right and from left.
</details>

<details><summary>मूलम्</summary>

दि॒वो वा॑ विष्णवु॒त वा॑ पृथि॒व्या म॒हो वा॑ विष्णवु॒त वा॒ऽन्तरि॑क्षात् ।  
हस्तौ॑ पृणस्व ब॒हुभि॑र्वस॒व्यै॑रा प्र य॑च्छ [26] दक्षि॑णा॒दोत स॒व्यात् ॥
</details>

<details><summary>पद-पाठः</summary>

दि॒वः । वा॒ । वि॒ष्णो॒ । उ॒त । वा॒ । पृ॒थि॒व्याः । म॒हः । वा॒ । वि॒ष्णो॒ । उ॒त । वा॒ । अ॒न्तरि॑क्षात् ।   
हस्तौ॑ । पृ॒ण॒स्व॒ । ब॒हुभि॒रिति॑ ब॒हु-भिः॒ । व॒स॒व्यैः॑ । आ । प्रेति॑ । य॒च्छ॒ । [26]  दक्षि॑णात् । एति॑ । उ॒त । स॒व्यात् ॥ 
</details>

<details><summary>भट्टभास्कर-टीका</summary>

हे **विष्णो** व्यापकात्मन् **दिवो** वा देवलोकाद्वा **उत वा** अपि वा **पृथिव्याः महो वा** महतो वा इतो दिवः पृथिव्याश्च महतोन्यस्माद्वा कुतश्चिन् महर्लोकादेः । महतेः क्विबन्तात् पञ्चम्येकवचने 'सावेकाचः' इति विभक्तेरुदात्तत्वम् । हे **विष्णो** । पुनरामन्त्रणम् आदरार्थम् । अथवा अन्तरिक्षात् आनीतैरित्यवगम्यते । **बहुभिर् वसव्यैः** बहूनां धनानां समूहैः । 'वसोस्समूहे च' इति यत् । हस्तौ मदीयौ **पृणस्व** पूरय, महाधनं मां कुर्वित्यर्थः । हस्त पूरणत्वेन महाधनत्वं लक्ष्यते । लोके हि महाधनः पूर्णहस्त इत्युच्यते, धनहीनो रिक्तहस्त इति । तस्माद्बहुभिर्धनराशिभिः वर्धमानं मां कुर्विति प्रतिपादितं भवति ।   
पुनरपि देवस्यौदार्यातिशयप्रकटनार्थमाह - आ दक्षिणाद्धस्तात्प्रसारितात् उत अपि च आ च सव्याद्धस्तात् वसुराशिं प्रयच्छ, प्रसारितयोर्दक्षिणसव्ययोर्हस्तयोः अन्तराळं यावता धनपुञ्जेन पूर्यते तावद्देहीत्यर्थः । अथ वा बहुभिर्वसव्यैः द्युलोकादिभ्य आनीतैस्त्वदीयौ हस्तौ पूरय, प्रभूतं धनराशिं हस्ताभ्यां गृहाणेत्यर्थः । ततस्तं प्रभूतं धनराशिं दक्षिणाद्धस्तादाप्रयच्छ, सव्याच्चाप्रयच्छ । तस्मादाभिमुख्येन धनराशिं निस्सारय, हस्त[विशेषो] न निरूपणीयः । अधि[आ]कारेणाभिमुख्यं योस्याध्वनो ग्रामादागच्छतीति यथा । अत एव द्वाभ्यामपि पञ्चम्यन्ताभ्यामावृत्तस्सम्बध्यते । प्रशब्दंस्तु विपर्यासान्नावर्तते । 'दक्षिणस्यादिगाख्यायाम्' इति दक्षिणशब्द आद्युदात्तः ॥
</details>