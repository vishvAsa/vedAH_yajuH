+++
title = "03 विश्वे देवस्य"

+++


<details><summary>Keith</summary>

Let every man choose the companionship  
Of the god who leadeth.  
Every man prayeth for wealth;  
Let him choose glory that he may prosper,
</details>

<details><summary>मूलम् (संयुक्तम्)</summary>

विश्वे॑ दे॒वस्य॑ ने॒तुर्मर्तो॑ऽवृणीत स॒ख्यव्ँविश्वे॑ रा॒य इ॑षुध्यसि द्यु॒म्नव्ँवृ॑णीत पु॒ष्यसे॒ स्वाहा॑
</details>

<details><summary>पद-पाठः</summary>

विश्वे॑ । दे॒वस्य॑ । ने॒तुः । मर्तः॑ । वृ॒णी॒त॒ । स॒ख्यम् । विश्वे॑ । रा॒यः । इ॒षु॒ध्य॒सि॒ । द्यु॒म्नम् । वृ॒णी॒त॒ । पु॒ष्यसे॑ । 
</details>

<details><summary>मूलम्</summary>

विश्वे॑ दे॒वस्य॑ ने॒तुर्मर्तो॑ऽवृणीत स॒ख्यम्।  
विश्वे॑ रा॒य इ॑षुध्यसि द्यु॒म्नव्ँवृ॑णीत पु॒ष्यसे॑।  
(स्वाहा॑ ।)
</details>

<details><summary>भट्टभास्कर-टीका</summary>

सप्ताक्षरं प्रथमं पदं, अष्टाक्षराणि त्रीण्यन्यानि ॥  

**विश्वे** प्राणिनः  
**देवस्य नेतुः** प्रेरयितुः स्वभूताः वशवर्तिनः नेतव्यत्वेन वर्तन्ते अस्वतन्त्रा वर्तन्त इति यावत् । कोसौ नेता? सवितेति ब्रूमः । कुत एतत्? - विश्वे देवस्य नेतुरित्याह सावित्र्येतेन' इति ब्राह्मणदर्शनात् । स हि सर्वस्य प्रेरकः, येन यत्र यदा कर्म कृतं भोक्तव्यं तत्र नयति ग्रामाद्ग्रामम्, जागरितात्स्वप्नम्, स्वप्नाच्च जागरितम् इतो लोकादमुं लोकम्, अमुतश्चेमम् इति । एवं तेन सर्वस्येशानेन अस्वतन्त्रा जन्तवः इतश्चेतश्च पशुवन्नीयन्ते ।

किम् अधुना विजानता प्रतिपत्तव्यम् इत्याह- **मर्तो वृणीत सख्यम्** ।  
मरणधर्मा मनुष्यः । 'हसिमृग्रिण्वामिदमिलूपूधूर्विभ्यस्तन्' इति तन्प्रत्ययः ।  
यत एवं देवः करोति अतोसौ **मर्तो** विजानन् देवेन **सख्यं** वरितुम् अर्हति त्वत्-सकाशात् । 'अर्हे कृत्यतृचश्च' इति लिङ् । समानख्यानः सखा । 'समाने ख्यस्सचोदात्तः' इति ख्यातेरिण्प्रत्ययः, 'समानस्य छन्दसि' इति सभावः, यलोपः इति तत्रानुवर्तते, तस्य भावः सख्यम्, 'सख्युर्यः' इति यः ।

अयम् अर्थः - देवेन सवित्रा यत् समानाख्यानत्वं सारूप्यम् एकत्वं वा, यस्मिन् सति स एव भूत्वा पारतन्त्र्याद् विमुक्तस् सर्वस्य स्वयं नेता सम्पद्यते, तत् क्षिप्रम् अयं मर्त्यस् त्वत्-सकाशाद् वरीतुम् अर्हति ।   

इदानीम् अस्य देवेन सख्यं कृतवतः मर्त्यस्याग्निसकाशात् समुपजायमाना सिद्धिर् उच्यते -  
**इषुध्यसि**; त्वम् अपि देवसख्यं वृतवन्तम् इमं जनम् इषुधिम् इवाचरसि ;  
यथा इषुधिर् इषूणां निधानं भवति एवम् इमं सर्व-सिद्धीनां भाजनत्वेनाचरसि ; तादृशम् एनं करोषीति यावत् । 'उपमानादाचारे' इति क्यच्, 'कव्यध्वरपृतनस्य' इति विधीयमानो लोपो व्यत्ययेन भवति ।  
अथवा - इषुध शर-धारणे, इति कण्ड्वादिरयं द्रष्टव्यः । देव-सख्यं गतवतोस्य त्वम् इषुध्यसि, इषूणाम् इषुधिरिव इषु-स्थानीयानां सिद्धीनाम् अपादानत्वेनाधारत्वेन च वर्तस इत्यर्थः ।

एवम् आमुष्मिका[की]नां सिद्धीनाम् अग्निर् एव दातेत्य् उक्तम् । इदनीम् ऐहिका[की]नामपि दातृत्वं प्रतिपाद्यते । तत्र धनाधीनत्वात् सर्वसिद्धीनां तन्-माहात्म्यं प्रतिपादयति - **विश्वे राय** इति । **रायो** धनस्य गोभूमिहिरण्यौदनादिलक्षणस्य **विश्वे** प्राणिनः । किं? वशवर्तिनः तत्परतन्त्रास्सर्वे इतश्चेतश्च नीयन्ते देवा अपि, किं पुनर्मनुष्याः । कुत एतत् ? 'वैश्वदेव्येतेन' इति ब्राह्मणदर्शनात् ।   

यत एवं तस्माद् अयं मर्त्यश् शीघ्रम् एव त्वत्-सकाशाद् **द्युम्नं** धनं **वृणीत** वरितुमर्हति । स एव लिङ् । त्वमपि तत् द्युम्नं वृणानं मर्त्यं **पुष्यसे** पोषयसि । पुष पुष्टौ, दैवादिकः उदात्तेत्, व्यत्ययेनात्मनेपदम् । सर्वाभिमतधनसम्पत्तिः पुष्टिः । 

यद्वा - तस्य पुरुषस्य **द्युम्नं** त्वया **पुष्यते** । पुरुषव्यत्ययेन मध्यमः, स च तिङः परत्वान्न निहन्यते, 'अदुपदेशात्' इति लसार्वधातुकत्वानुदात्तत्वे कृते विकरणस्यैव स्वरः, श्यनस्तु स्वरव्यत्ययेनोदात्तत्वम् ।
</details>