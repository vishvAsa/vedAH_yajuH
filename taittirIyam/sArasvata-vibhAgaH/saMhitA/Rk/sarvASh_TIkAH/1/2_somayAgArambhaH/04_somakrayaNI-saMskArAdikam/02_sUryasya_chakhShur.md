+++
title = "02 सूर्यस्य चख्षुर्"

+++


<details><summary>Keith</summary>

I have mounted the eye of the sun.  
The pupil of the eye of Agni,  
When thou goest with thy steeds,  
Blazing with the wise.
</details>

<details><summary>मूलम् (संयुक्तम्)</summary>

सूर्य॑स्य॒ चख्षु॒राऽरु॑हम॒ग्नेर॒ख्ष्णᳵ क॒नीनि॑का॒य्ँयदेत॑शेभि॒रीय॑से॒ भ्राज॑मानो विप॒श्चिता
</details>

<details><summary>मूलम्</summary>

सूर्य॑स्य॒ चख्षु॒राऽरु॑हम्   
अ॒ग्नेर॒ख्ष्णᳵ क॒नीनि॑काम् ।  
यदेत॑शेभि॒रीय॑से॒  
भ्राज॑मानो विप॒श्चिता॑ ।
</details>

<details><summary>भट्टभास्कर-टीका</summary>

4हिरण्यमन्तर्धाय यजमानमादित्यमुदीक्षयति - सूर्यस्येति चतुष्पदयानुष्टुभा । सूर्यो मण्डलान्तर्गतः पुरुषः स्थावरजङ्गमानामात्मा, यथा - 'सूर्य आत्मा' इति । तस्य तव चक्षुर्भूतं यदेतन्मण्डलं आरुहमारूढोस्मि । रुहेर्लुङि 'कृवृदृरुहिभ्यश्छन्दसि' इति च्लेरङादेशः ।

पुनरपि विशेष्यते - अग्नेस्स्वभूतस्य अक्ष्णः कनीनिकां तारकास्थनीयमेतन्मण्डलमारूढोस्मि । उदात्तनिवृत्तिस्वरेणाक्ष्णः परस्याः षष्ठ्या उदात्तत्वम् । तदारोहणं च तत्स्थाने पुरुषेण सह स्वात्मैक्यम्, यथा 'स यश्चायं पुरुषे' इति । तस्मिन् सति सूर्यस्याग्नेश्च पन्थानमारूढो रक्षोभिर्न बाध्यते । 'एष खलु वा अरक्षोहतः पन्थाः' इत्यादि ब्राह्मणम् ।

कीदृशस्य सूर्यस्येत्याह - यत् यस्त्वम् । यच्छब्दात्परस्य सोः 'सुपां सुलुक्' इत्यादिना लुक् । चक्षुरपेक्षया [वा] नपुंसकत्वम् । यस्त्वं एतशेभिः शुक्लवर्णैरश्वैः ईयसे गच्छसि । ईङ् गतौ दैवादिकः । एतशब्दाल्लोमादित्वाच्छः, वृषादित्वादाद्युदात्तत्वम् । यद्वा - 'एतेरतशतसुनौ' इति तसुन्प्रत्ययः । गमनकुशलाः । यद्वा - एतशरीरा एतशाः । पृषोदरादित्वात् यथाभिमतस्वरूपस्वरसिद्धिः ।   
पुनश्च विशेष्यते - विपश्चिता मेधाविना महर्षिगणेन भ्राजमानश्शोभमानः । सह वा तेन । यस्त्वमीयसे तस्य ते मण्डलमारुहम्, इति ॥
</details>