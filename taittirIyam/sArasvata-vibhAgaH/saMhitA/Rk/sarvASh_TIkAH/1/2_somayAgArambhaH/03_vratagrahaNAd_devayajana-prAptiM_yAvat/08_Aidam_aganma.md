+++
title = "08 आ+इदम् अगन्म"

+++


<details><summary>Keith</summary>

We have come to the place on earth for sacrifice to the gods,  
Wherein aforetime all the gods rejoiced.  
Accomplishing (the rite) with Rc, Saman, and Yajus,  
Let us rejoice in fullness of wealth, in sustenance.
</details>

<details><summary>मूलम् (संयुक्तम्)</summary>

एदम॑गन्म देव॒यज॑नम्पृथि॒व्या विश्वे॑ दे॒वा यदजु॑षन्त॒ पूर्व॑ ऋक्सा॒माभ्याय्ँ॒यजु॑षा स॒न्तर॑न्तो रा॒यस्पोषे॑ण॒ समि॒षा म॑देम ॥ [8]
</details>

<details><summary>मूलम्</summary>

एदम॑गन्म देव॒यज॑नम्पृथि॒व्या   
विश्वे॑ दे॒वा यदजु॑षन्त॒ पूर्वे॑ ।  
ऋ॒क्सा॒माभ्याँ॒ य्यजु॑षा स॒न्तर॑न्तो  
रा॒यस्पोषे॑ण॒ समि॒षा म॑देम ॥ [8]
</details>

<details><summary>पद-पाठः</summary>

एति॑ । इ॒दम् । अ॒ग॒न्म॒ । दे॒व॒यज॑न॒मिति॑ देव-यज॑नम् । पृ॒थि॒व्याः । विश्वे॑ । दे॒वाः । यत् । अजु॑षन्त । पूर्वे॑ । 
ऋ॒क्सा॒माभ्या॒मित्यृ॑क्सा॒म-भ्या॒म् । यजु॑षा । स॒न्तर॑न्त॒ इति॑ सं-तर॑न्तः । 
रा॒यः । पोषे॑ण । समिति॑ । इ॒षा । म॒दे॒म॒ ॥ [8]
</details>

<details><summary>भट्टभास्कर-टीका</summary>

21यत्र यक्ष्यमाणो भवति तदभिप्रेतं देवयजनमधितिष्ठति - एदमिति त्रिष्टुभा चतुष्पदया ॥ देवा इज्यन्ते अस्मिन्निति देवयजनम् । अधिकरणे ल्युट्, कृदुत्तरपदप्रकृतिस्वरत्वम् । ईदृशमिदं स्थानमगन्म अगन्महि आगता वयम् । गमेर्लुङि 'बहुळं छन्दसि' इति शपो लुक् । यद्वा - लुङि 'मन्त्रे घस' इत्यादिना च्लेर्लुक्, 'म्वोश्च' इति मकारस्य नकारः । कीदृशं? पृथिव्यास्सम्बन्धि । यद्वा - पृथिवीमात्रात् प्रदेशान्तरात् इदं देवयजनमागताः । 'उदात्तयणः' इति विभक्तेरुदात्तत्वम् ।   
पुनश्च विशेष्यते - विश्वे पूर्वे अस्मदीयाः पित्रादयो देवाः भूमिदेवाः यदजुषन्त यादृशमसेवन्त । आद्युदात्तत्वम् । अत्र चागता वयं ऋक्सामाभ्यां यजुषा सन्तरन्तः सम्यग्यागं निर्वर्तयन्तः । कृदुत्तरपदप्रकृतिस्वरत्वम् । अचतुरादिसूत्रेण ऋक्सामशब्दोच्प्रत्ययान्तो निपातितः । रायः धनस्य पोषेण पुष्ट्या इषा अन्नेन च सम्यङ्मदेम हृष्टा भवेम । मदी हर्षग्लपनयोरिति भौवादिक उदात्तेत्, 'षष्ठ्याः पतिपुत्र' इत्यादिना पोषे विसर्जनीयस्य सत्वम् । 'सावेकाचः' इतीषः परस्यास्तृतीयाया उदात्तत्वम् । 'ऋक्सामाभ्यां ह्येष यजुषा सन्तरति यो यजते' इति ब्राह्मणम् ॥
</details>