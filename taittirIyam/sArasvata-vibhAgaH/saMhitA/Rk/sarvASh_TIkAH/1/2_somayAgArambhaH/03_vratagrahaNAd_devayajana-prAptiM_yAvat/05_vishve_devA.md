+++
title = "05 विश्वे देवा"

+++


<details><summary>Keith</summary>

All the gods have surrounded me,  
Pusan with gain, Soma with a gift,  
The god Savitr the giver of brightness.
</details>

<details><summary>मूलम् (संयुक्तम्)</summary>

विश्वे॑ दे॒वा अ॒भि मा माऽव॑वृत्रन्पू॒षा स॒न्या सोमो॒ राध॑सा दे॒वस्स॑वि॒ता वसो᳚र्वसु॒दावा
</details>

<details><summary>मूलम्</summary>

विश्वे॑ दे॒वा अ॒भि मा माऽव॑वृत्रन्...    
पू॒षा स॒न्या ....  +++(अ॒भि मा माऽव॑वृत्रन्)+++   
सोमो॒ राध॑सा ....  +++(अ॒भि मा माऽव॑वृत्रन्)+++

दे॒वस्स॑वि॒ता वसो᳚र्वसु॒दावा᳚  +++(अ॒भि मा माऽव॑वृत्रन्)+++ ।
</details>

<details><summary>भट्टभास्कर-टीका</summary>

5सनिहारान्प्रहिणोति - विश्वे देवा इत्येकपदया त्रिष्टुभा यजुरन्तया ॥ विश्वे सर्वेपि देवाः मामभ्याववृत्रन् । व्यत्ययेन परस्मैपदम् । आभिमुख्येन मां प्रत्यावर्तन्ताम्, धनान्यादायाभ्यागच्छन्त्विति यावत् । वृतेर्लुङि । 'द्युद्भ्यो लुङि' इति परस्मैपदम्, व्यत्ययेन च्लेश्चङादेशः 'बहुळं छन्दसि' इत्यडागमः ।

को देवः केन धनेनेत्याह - पूषा सन्या सनिना सनिमादाय मामागच्छतु । याच्ञालब्धं हिरण्यादिधनं सनिः, याच्ञानन्तरं दीयत इति कृत्वा । षणु दाने, 'खनिकषि' इत्यादिना कर्मणि इप्रत्ययः, 'उदात्तयणः' इति विभक्तेरुदात्तत्वम् ।  
सोमो राधसा आगच्छतु । राधो वासः क्षौमदुकूलादि, राध्यते प्रसाध्यतेनेन देह इति कृत्वा ।

यश्च देवस्सविता सर्वस्य प्रेरकः वसुदावा वसूनां प्रशस्तानां उस्रादिचेतनपदार्थानां दाता । 'आतो मनिन्' इति वनिपि, कृदुत्तरपदप्रकृतिस्वरत्वम् । सोपि वसोर्वसुनागच्छतु । सुपां सुपो भवन्तीति तृतीयैकवचनस्य षष्ठ्येकवचनम् । यद्वा - वसोर्वसुसमुदायात् कां चिदुस्रां हयं छागं वादायागच्छतु । 'चन्द्रमसि मम भोगाय भव' इत्यादि ग्रहणमन्त्रानुसारेण च एतेषां विशिष्टविषयत्वं द्रष्टव्यम् । 'अप वै दीक्षितात्सुषुपुषः' इत्यादि ब्राह्मणम् ॥
</details>