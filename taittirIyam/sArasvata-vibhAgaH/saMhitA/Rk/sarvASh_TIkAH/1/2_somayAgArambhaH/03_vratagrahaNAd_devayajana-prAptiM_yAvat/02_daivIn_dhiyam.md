+++
title = "02 दैवीन् धियम्"

+++


<details><summary>Keith</summary>

The thought divine we meditate,  
Merciful, for our help,  
That giveth glory, and carrieth the sacrifice.  
May it guide us safely according as we will.
</details>

<details><summary>मूलम्</summary>

दैवी॒न्धिय॑म्मनामहे सुमृडी॒काम॒भिष्ट॑ये ।  
वर्चो॒धाय्ँ य॒ज्ञवा॑हसँ सुपा॒रा नो॑ अस॒द्वशे॑ ॥
</details>

<details><summary>पद-पाठः</summary>

दैवी॑म् । धिय॑म् । म॒ना॒म॒हे॒ । सु॒मृ॒डी॒कामिति॑ सु-मृ॒डी॒काम् । अ॒भिष्ट॑ये । व॒र्चो॒धामिति॑ वर्चः-धाम् । य॒ज्ञवा॑हस॒मिति॑ य॒ज्ञ-वा॒ह॒स॒म् । सु॒पा॒रेति॑ सु-पा॒रा । नः॒ । अ॒स॒त् । वशे॑ ॥ 
</details>

<details><summary>भास्करटीका</summary>

देवानामियं दैवी यया देवान् यष्टुं शक्नोति । 'देवाद्यञञौ' इत्यञ्, ञित्त्वादाद्युदात्तत्वम् । तां धियं मनामहे अभ्यस्यामः, भूयोभूयोपि सम्पादयामः । 'पाघ्राध्मास्थाम्नादाण्दृश्यर्तिसर्तिशदसदां पिबजिघ्रधमतिष्ठमनयच्छपश्यर्च्छधौशीयसीदाः' इति मनादेशः, व्यत्ययेनात्मनेपदम् ।   
सा पुनर्धीः कीदृशीत्याह - सुमृडीकाम् । शोभना मृडीका यस्यामिति बहुव्रीहौ 'नञ्सुभ्याम्' इत्युत्तरपदान्तोदात्तत्वम् । मृड सुखने, तस्मात् मृडेरीकन्कननौ इति कन्प्रत्ययः । सुखयितारस्सुखहेतवः उच्यन्ते । वर्चोधां वर्चसो दीप्तेर्धात्रीम् । 'आतोनुपसर्गे कः', कृदुत्तरपदप्रकृतिस्वरत्वम् । यज्ञवाहसं यज्ञं वहतीति यज्ञवाहाः यज्ञर्निवहणक्षमाम् । 'गतिकारकयोरपि पूर्वपदप्रकृतिस्वरत्वं च' इति वचनात् 'वहिहाधाञ्भ्यश्चन्दसि' इत्यसुन्प्रत्ययः कारकपूर्वादपि भवति, 'वसेर्णित्' इति तत्रानुवर्तते, ततो वृद्धिः, यज्ञशब्दो नङ्प्रत्ययान्तोऽन्तोदात्तः ।   
किमर्थं मनामहे? अभिष्टये आभिमुख्येन या इष्टिः देवानां तदर्थम् । 'एमन्नादिषु पररूपं वक्तव्यम्' इति पररूपत्वम्, वर्णव्यत्ययेन वा ह्रस्वः, 'तादौ च निति कृत्यतौ' इति पूर्वपदप्रकृतिस्वरत्वम्, 'उपसर्गाश्चाभिवर्जम्' इत्यभिशब्दोन्तोदात्तः, व्युत्पत्त्यनवधारणान्नावगृह्यते । 'आभिमुख्येन देवान् यष्टुं दैवीं धियं मनामहे । सा च धीः सुपारा शोभनावसाना सुष्ठु कर्मणां समाप्तिसाधनभूता । 'नञ्सुभ्याम्' इत्युत्तरपदान्तोदात्तत्वम् ।   
यद्वा - पार तीर कर्मसमाप्तौ, सुष्ठु पारयित्री कर्मणः । पचाद्यच्, कृदुत्तरपदप्रकृतिस्वरत्वम्, थाथादिस्वरो वा । ईदृशी भूत्वा नोऽस्माकं वशे असत् अस्तु अस्मद्वशे वर्तताम् । अस्तेर्लेटि । 'लेटोडाटौ' इत्यडागमः, 'इतश्च लोपः परस्मैपदेषु' ॥
</details>