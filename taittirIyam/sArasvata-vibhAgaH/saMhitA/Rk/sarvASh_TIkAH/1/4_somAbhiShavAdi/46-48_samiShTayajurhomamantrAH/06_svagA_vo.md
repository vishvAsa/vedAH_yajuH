+++
title = "06 स्व्अगा वो"

+++


<details><summary>Keith</summary>

With Hail! to you, O gods, have we made this seat,  
Ye who have come hither rejoicing in this as the pressing;  
When ye have eaten and drunken,  
Ye all, give to us, wealthy ones, wealth.
</details>

<details><summary>मूलम्</summary>

स्व॒गा वो॑ देवा॒स्सद॑नमकर्म॒ य आ॑ज॒ग्म सव॑ने॒दञ्जु॑षा॒णाः ।  
ज॒क्षि॒वाँसᳶ॑ पपि॒वाँस॑श्च॒ विश्वे॒ऽस्मे ध॑त्त वसवो॒ वसू॑नि ॥
</details>

<details><summary>भट्टभास्कर-टीका</summary>

स्वगा व इति त्रिष्टुप् ॥ हे **देवाः वः** युष्माकं **सदनं** स्थानं **स्वगा अकर्म** स्वगाकृतवन्तो वयम् ।  
**स्वगेति** निपातः यथा-स्व-करणं द्योतयति, यथायथम् असङ्कीर्ण-स्थानं कृतवन्तो वयमित्यर्थः । करोतेर्लुङि 'मन्त्रे घस' इति च्लेर्लुक्, 'छन्दस्युभयथा' इति तिङ आर्धधातुकत्वात् ङित्त्वाभावः ।   

देवा विशेष्यन्ते - **ये यूयम् इदम्** इदानीं **सवना** सवनानि **आजग्म** आगताः जुषाणाः प्रीयमाणास्सेवमाना वा, तेषां सदनमकर्मेति । 'सुपां सुलुक्' इतीदमो विभक्तेर्लुक् । सवनशब्दात् 'शेश्छन्दसि' इति शेर्लोपः । 'जुषतेस्ताच्छीलिके चानशि शपो लुक् । ते **विश्वे** सर्वेपि यूयं **जक्षिवांसः** सवनीयपुरोडाशादि भक्षितवन्तः **पपिवांसश्** च सोमं पीतवन्तः हे **वसवः** लोकानां वासयितारः **अस्मे** अस्मासु **धत्त** स्थापयत **वसूनि** धनानि । 'लिट्यन्यतरस्याम् इत्यदेर्घस्लादेशः । अस्मछब्दात्परस्यास्सप्तम्याः 'सुपां सुलुक्' इति शे आदेशः ॥
</details>