+++
title = "03 एतत् ते"

+++


<details><summary>Keith</summary>

This gift of thine, Agni, cometh, impelled by the Soma.  
Lead it by the path of Mitra.
Go ye on by the path of holy order, of brilliant gifts,  
Leading prosperity by the path of the sacrifice.
</details>

<details><summary>मूलम्</summary>

ए॒तत्ते॑ अग्ने॒ राध॒ ऐति॒ सोम॑च्युतम् ..   
तन्मि॒त्रस्य॑ प॒था न॑य ।   
ऋ॒तस्य॑ प॒था प्रेत॑ च॒न्द्रद॑क्षिणा ..   
य॒ज्ञस्य॑ प॒था सु॑वि॒ता नय॑न्तीः ॥
</details>

<details><summary>भट्टभास्कर-टीका</summary>

'तन्मित्रस्य पथा नय' इति द्वितीयः पादः ॥
धिष्णियैर् अग्निभिर् अग्निमत् सदोग्निशब्देनोच्यते । मत्वर्थीयो लुप्यते । ते इति कर्मणस्सम्प्रदानत्वाच्चतुर्थ्यर्थे षष्ठी । हे अग्ने सदः एतद्दक्षिणालक्षणं राधः धनं त्वामेति त्वत्समीपं प्राप्नोति ऋत्विग्भ्यो दातुम् ॥ सोमच्युतं सोमेन च्यावितं सोमेन राज्ञा स्वयमानीतम् । 'तृतीया कर्मणि, इति पूर्वपदप्रकृतिस्वरत्वम् । यद्वा - सोमयागार्थं च्युतं च्यवनं अङ्गत्वेनानुप्रवेशो यस्य सोमयागद्रव्यमध्याद्वा दक्षिणार्थं च्युतिर्यस्य तत्सोमच्युतम् । तद्राधः मित्रस्यादित्यस्य पथा मार्गेण नय येन मार्गेण पदार्थं मित्रो नयति तेन नय प्राकाशयेत्यर्थः ।  

कश्चिदाह - सोमयागेन ह्यस्य प्रच्युतं भूर्धनम् , तदिदानीं दक्षिणार्थं सदस्यान्न नेतव्यम् । तदुच्यते - हे सदः सोमयागार्थं च्युतं च्यावनं अङ्गत्वेनानुप्रवेशो यस्य तत् सोमच्युतं त्वमेव मित्रस्य पथा नयेति । उदात्तनिवृत्तिस्वरेण पथस्तृतीयाया उदात्तत्वम् ।   

अधुना दक्षिणा आह - **ऋतस्य पथा प्रेत** गच्छत । यज्ञस्याङ्गभावं प्रतिपद्यमानास्सदः प्रति गच्छत । **चन्द्रदक्षिणा**, चन्द्रं हिरण्यं तद्दक्षिणं प्रधानं श्रेष्ठं यासां तादृश्यो गच्छत, हिरण्यसहिता इत्यर्थः । 

किञ्च - **यज्ञस्य पथा** 'द्वाभ्यां गार्हपत्ये जुहोति' इत्यादिप्रसिद्धेन मागेण सुविता **सुवितेन** स्वितेन सुगमेन । 'सुपां सुलुक्' इति तृतीयाया आकारः ,'सूपमानात्कः' इत्युत्तरपदान्तोदात्तत्वम्, तन्वादित्वात्सोरुवङादेशः, विकृतित्वादनवग्रहः । ईडृशेन मार्गेण नयन्तीः नयन्त्यः नीयमानाः प्रवर्तमाना वा । 'वा छन्दसि' इति पूर्वसवर्णदीर्घः ॥
</details>