+++
title = "04 ब्राह्मणम् अद्य"

+++


<details><summary>Keith</summary>

May I win a Brahman to-day, a seer and sprung from seers, of (famous) father and grandfather, fit for the sacrificial gift.
</details>

<details><summary>मूलम्</summary>

ब्रा॒ह्म॒णम॒द्य रा᳚ध्यास॒मृषि॑मार्षे॒यम्पि॑तृ॒मन्त॑म्पैतृम॒त्यꣳ सु॒धातु॑दख्षिणम् ।
</details>

<details><summary>भट्टभास्कर-टीका</summary>

**अद्य** अस्मिन्नहनि **ब्राह्मणं राध्यासं** साधयेयं लभेयेत्यर्थः । ऋषिं द्रष्टारं वेदार्थज्ञम् । आर्षेयम् ऋषेर्वेदार्थज्ञस्यापत्यम् । 'इतश्चानिञः' इति ढक् ।  
**पितृमन्तं** पित्रा सम्यगनुशिष्टम् । स हि पितृमानुच्यते सदा यस्मै जागर्ति पिता । 'ह्रस्वनुङ्भ्यां मतुप्' इति मतुप उदात्तत्वम् ।  
**पैतृमत्यं** पितृमतः पितुरपत्यम् । 'वाङ्मतिपितृमतां छन्दसि ण्यः' ।  
**सुधातुदक्षिणं** शोभनो धातुस्सुधातुः, धातूनामुत्तमं हिरण्यमुच्यते । तद्दक्षिणा यस्मै स **सुधातुदक्षिणः** । पूर्वपदप्रकृतिस्वरत्वम् । तत्र च 'आद्युदात्तं द्व्यच्छन्दसि' इत्युत्तरपदाद्युदात्तत्वम् ॥
</details>