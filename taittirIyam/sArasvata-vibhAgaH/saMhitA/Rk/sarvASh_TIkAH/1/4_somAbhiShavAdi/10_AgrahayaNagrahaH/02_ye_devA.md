+++
title = "02 ये देवा"

+++


<details><summary>Keith</summary>

Ye gods that are eleven in the sky,  
Eleven on the earth,  
Who sit mightily in the waters, eleven in number,  
Do ye accept this saerifice.
</details>

<details><summary>मूलम्</summary>

ये दे॑वा दि॒व्येका॑दश॒ स्थ   
पृ॑थि॒व्यामध्येका॑दश॒ स्थ ।   
अ॒प्सु॒षदो॑ महि॒नैका॑दश॒ स्थ   
ते दे॑वा य॒ज्ञमि॒मञ्जु॑षध्वम् ॥
</details>

<details><summary>भट्टभास्कर-टीका</summary>

हे देवा ये यूयं दिवि द्युलोके एकादश स्थ एकश्च दश चेत्येकादश । 'सङ्ख्या' इति पूर्वपदप्रकृतिस्वरतम् । ये पृथिव्यामधि उपरि एकादश स्थ ये चाप्सुषदोन्तरिक्षसद एकादश स्थ । अप्सु सीदन्तीत्यप्सुषदः । 'तत्पुरुषे कृति' इत्यलुक्, सुपामादित्वात्षत्वम् । महिना महत्त्वेन । 'बहुलमन्यत्रापि' इति महेरिनच्प्रत्ययः, 'सुपां सुलुक्' इति तृतीयैकवचनस्य डादेशः । माहात्म्येन ह्यन्तरिक्षे सीदन्तीति ।   

एवं त्रयस्त्रिंशदपि यूयं हे देवा इममाग्रयणसाध्यं यज्ञं जुषध्वम् सेवध्वम् । नन्वस्य ग्रहस्य देवस्सविता पत्नीवानग्निः हरिवानिन्द्रः इति देवताः, न तु विश्वे देवाः । सत्यम्; सवितर्यग्नाविन्द्रे च द्युपृथिव्यन्तरिक्षस्था दश दशान्ये देवा अन्तर्भूता इति तेपि जुषध्वमित्युच्यते । पत्नीवदभिप्रायं वा ॥
</details>