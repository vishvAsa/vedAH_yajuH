+++
title = "51 समायुषा सम्प्रजया"

+++


<details><summary>Keith</summary>

With life, with offspring,  
O Agni, with splendour again,  
As wife with my husband I am united.  
United be my spirit with my body.
</details>

<details><summary>मूलम्</summary>

समायु॑षा॒ सम्प्र॒जया॒ सम॑ग्ने॒ वर्च॑सा॒ पुनः॑ ।  
सम्पत्नी॒ पत्या॒ऽहङ्ग॑च्छे॒ समा॒त्मा त॒नुवा॒ मम॑ ॥
</details>

<details><summary>पद-पाठः</summary>

समिति॑ । आयु॑षा । समिति॑ । प्र॒जयेति॑ प्र-जया॑ । समिति॑ । अ॒ग्ने॒ । वर्च॑सा । पुनः॑ ॥ समिति॑ । पत्नी॑ । पत्या॑ । अ॒हम् । ग॒च्छे॒ । समिति॑ । आ॒त्मा । त॒नुवा॑ । मम॑ ॥ 
</details>


<details><summary>भट्टभास्कर-टीका</summary>

9सयोक्त्रेऽञ्जलौ उदपात्र आनीयमाने पत्नी गार्हपत्यमुपतिष्ठते - समिति चतुष्पदयानुष्टुभा ॥
हे अग्ने गार्हपत्य, यदिदमुदपात्रेण योक्त्रं संगच्छते, तेनाहमायुषा तावत्संगच्छे संगता भूयासं । 'आशंसायां भूतवच्च' (पा.सू. 3.3.132) इति लट्, 'समो गमृच्छिभ्याम्' (पा.सू. 1.3.29) इत्यात्मनेपदम् । किञ्च - प्रजया अपत्येन वर्चसा बलेन च संगच्छे । पुनः उपर्युपरि ।  
किञ्च - अहं पत्नी भूत्वा पत्या सह संगच्छे न वियोक्ष्ये ।  
किञ्च - ममात्मा क्षेत्रज्ञस्तनुवा अविकलेन्द्रियेण शरीरेण संगच्च्छताम् । अनेन कर्मणा एतत्सर्वं ममास्त्विति । तनुवेति 'तन्वादीनां छन्दसि बहुलम्' (पा.सू. 6.4.77 वा 1) इत्युवङादेशः । ममेति 'युष्मदस्मदोर्ङसि' (पा.सू. 6.1.211) इत्याद्युदात्तत्वम् ॥
</details>