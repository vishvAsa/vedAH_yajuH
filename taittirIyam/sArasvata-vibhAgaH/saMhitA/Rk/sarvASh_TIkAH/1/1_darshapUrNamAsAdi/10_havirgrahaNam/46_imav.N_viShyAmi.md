+++
title = "46 इमव्ँ विष्यामि"

+++


<details><summary>Keith</summary>

I loosen this bond of Varuna,  
Which Savitr the kindly hath bound,  
And in the birthplace of the creator, in the place of good action,  
I make it pleasant for me with my husband.
</details>

<details><summary>मूलम्</summary>

इ॒मव्ँ विष्या॑मि॒ वरु॑णस्य॒ पाशय्ँ॒यमब॑ध्नीत सवि॒ता सु॒केतः॑ ।   
धा॒तुश्च॒ योनौ॑ सुकृ॒तस्य॑ लो॒के स्यो॒नम्मे॑ स॒ह पत्या॑ करोमि ॥
</details>

<details><summary>पद-पाठः</summary>

इ॒मम् । वीति॑ । स्या॒मि॒ । वरु॑णस्य । पाश॑म् । यम् । अब॑ध्नीत । स॒वि॒ता । सु॒केत॒ इति॑ सु-केतः॑ ॥ धा॒तुः । च॒ । योनौ॑ । सु॒कृ॒तस्येति॑ सु-कृ॒तस्य॑ । लो॒के । स्यो॒नम् । मे॒ । स॒ह । पत्या॑ । क॒रो॒मि॒ ॥
</details>


<details><summary>भट्टभास्कर-टीका</summary>

सन्नहन-प्रसङ्गादिहाम्नातोप्ययं मन्त्रः सामर्थ्यादुत्कृष्यते । वृणोति छादयतीति **वरुणं** वस्त्रम् । 'कृवृतृदारिभ्य उनन्' (उ.सू. 340) इत्युनन्प्रत्ययः । तस्य धारण-हेतुर् यः **पाशस्** तम् **इमं** योक्त्रं **विष्यामि** प्रमुञ्चामि । षोऽन्तकर्मणि, 'उपसर्गात्सुनोति' (पा.सू. 8.3.65) इत्यादिना षत्वम् । कीदृशं पाशं? - सविता सर्वस्य प्रेरकः यमबध्नीत बद्धवान् । बध्नाते(र्व्यत्ययेना)रात्मनेपदम् (पा.सू. 3.1.85) । सुकेतः सुज्ञानः । कित ज्ञाने, घञ्, 'आद्युदात्तं द्व्यच्छन्दसि' (पा.सू. 6.2.119) इत्युत्तरपदाद्युदात्तत्वम् । यद्वा - अनेन योक्त्रविमोकेन मम वरुणपाशं तमोरूपं ईश्वरेण बद्धं विमुञ्चामि ।  
किञ्च - धातुः प्रजापतेरपि योनौ स्थाने सुकृतस्य लोके शोभनकर्मसम्बन्धिनि लोके पत्या सह मे स्योनं सुखं करोमि, योक्त्रविमोकेन सम्यग्यज्ञनिष्पत्तेः । सुकृतशब्दोऽन्तोदात्तस्वरः ॥
</details>