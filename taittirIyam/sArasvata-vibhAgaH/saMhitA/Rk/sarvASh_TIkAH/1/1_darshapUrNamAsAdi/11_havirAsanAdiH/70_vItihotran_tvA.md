+++
title = "70 वीतिहोत्रन् त्वा"

+++


<details><summary>Keith</summary>

May we kindle thee, O wise one,    
That dost invite to the sacrifice, the radiant one,    
O Agni, thee that art mighty at the sacrifice.
</details>

<details><summary>मूलम् (संयुक्तम्)</summary>

वी॒तिहो॑त्रन्त्वा कवे द्यु॒मन्तँ॒ समि॑धीम॒ह्यग्ने॑ बृ॒हन्त॑मध्व॒रे
</details>

<details><summary>मूलम्</summary>

वी॒तिहो॑त्रन्त्वा कवे द्यु॒मन्तँ॒ समि॑धीम॒हि ।  
अग्ने॑ बृ॒हन्त॑मध्व॒रे ॥
</details>

<details><summary>पद-पाठः</summary>

वी॒तिहो॑त्र॒मिति॑ वी॒ति-हो॒त्र॒म् । त्वा॒ । क॒वे॒ । द्यु॒मन्त॒मिति॑ द्यु-मन्त॑म् । समिति॑ । इ॒धी॒म॒हि॒ । अग्ने॑ । बृ॒हन्त॑म् । अ॒ध्व॒रे ।
</details>

<details><summary>भट्टभास्कर-टीका</summary>

12ऊर्ध्वे समिधावादधाति - वीतिहोत्रमिति त्रिपदया गायत्र्या ॥  
वीतिहोत्रं इष्टस्तोत्रम् । वीतेः कान्तिकर्मणो 'मन्त्रे वृष' (पा.सू. 3.3.96) इत्यादिना कर्मणि क्तिन्प्रत्यय उदात्तः । वेतव्या कमितव्या होत्रा वाक् स्तोत्ररूपा होतृव्यापारो वा यस्य तं त्वा । हे कवे मेधाविन् । अग्ने द्युमन्तं दीप्तिमन्तम् । 'ह्रस्वनुड्भ्यां मतुप्' (पा.सू. 6.1.176) इति मतुप उदात्तत्वम् । बृहन्तं महान्तं समिधीमहि प्रागेव दीप्तिमन्तं सन्तं अनया समिधा सम्यग्दीपयामः । इन्धेर्लिङि, 'बहुलं छन्दसि' (पा.सू. 2.4.73) इति विकरणस्य लुक् । यद्वा - 'छन्दस्युभयथा' (पा.सू. 3.4.117) इत्यार्धधातुकत्वात् विकरणाप्रसङ्गः । सार्वधातुकत्वेन ङित्त्वादनुनासिकलोपः । अध्वरे अध्वरार्थम् । निमित्तात्सप्तमी (पा.सू. 2.3.36 वा 6) । ध्वृ हूर्छने, हूर्छनं कौटिल्यम् । ध्वरन्तीति ध्वराः रक्षःप्रभृतयः । पचाद्यच् । ते यत्र न सन्ति सः अध्वरः । बहुव्रीहौ 'नञ्सुभ्याम्' (पा.सू. 6.2.172) इत्युत्तरपदान्तोदात्तत्वम् । तादृशाय यज्ञाय त्वां समिधीमहि ॥
</details>