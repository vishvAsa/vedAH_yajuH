+++
title = "19 आ प्यायध्वम्"

+++


<details><summary>Keith</summary>

O invincible ones, swell with the share for the gods,  
Full of strength, of milk, rich in offspring, free from sickness, from disease.

Let no thief, no evil worker, have control over you.
</details>

<details><summary>मूलम्</summary>

आ प्या॑यध्वमघ्निया देवभा॒गम् ।
ऊर्ज॑स्वती॒ᳶ पय॑स्वतीᳶ  
प्र॒जाव॑तीर् अनमी॒वा अ॑य॒क्ष्मा  
मा व॑स् स्ते॒न ई॑शत॒ माऽघशँ॑सः।
</details>

<details><summary>पद-पाठः</summary>

एति । प्यायध्वम् । अघ्नियाः । देवभागमिति देव-भागम् । ऊर्जस्वतीः । पयस्वतीः । प्रजावतीरिति प्रजा-वतीः । अनमीवाः । अयक्ष्माः । 5E ।  
मा । वः । स्तेनः । ईशत । मा । अघशँस इत्यघ-शँसः । 6F ।
</details>


<details><summary>भट्टभास्कर-टीका</summary>

इयं च भववसुरुद्रेशपादत्वात् मध्येज्योतिस्त्रिष्टुप् ॥ हे अघ्नियाः गावः अहननार्हाः । अहननं अघ्नः 'घञर्थे कविधानं स्थास्नापाव्यधिहनियुध्यर्थम्' (पा.सू. 3.3.58 वा.4) इति हन्तेः कः । अघ्नमर्हन्तीति 'छन्दसि च' (पा.सू. 5.1.67) इति घप्रत्ययः । यद्वा - 'अघ्न्यादयश्च' (उ.सू. 561) इति यक्प्रत्ययान्तो निपात्यते । इकारश्छान्दसः । तदा गवामियं संज्ञा । सर्वदा प्रत्ययोदात्तत्वम् । इह तु आष्टमिकं 'आमन्त्रितस्य च' (पा.सू. 8.1.19) इति सर्वानुदात्तत्वम् । देवस्येन्द्रस्य भागं सान्नाय्यलक्षणं यूयमाप्यायध्वं आप्याययत । अन्तर्भावितण्यर्थात् प्यायतेर्ण्यन्ताद्वा लोट्, 'बहुलमन्यत्रापि संज्ञाछन्दसोः' (उ.सू. 190) इति णेर्लुक् । अण्यन्तस्याचित्तवत्कर्तृकात् 'अणावकर्मकात्' (पा.सू. 1.3.88) इति परस्मैपदाभावः । 'ऐन्द्रं दध्यमावास्यायां' (तै.सं. 2.5.4) इति सान्नाय्यस्यैन्द्रत्वम् । 'वत्सेभ्यश्च वै' (तै.ब्रा. 3.2.1) इत्यादि ब्राह्मणम् । ऊर्जस्वत्त्वादिगुणयुक्ता यूयमाप्यायध्वम् ।  
यद्वा ऊर्जस्वत्त्वादि-गुण-युक्तान् युष्मान् स्तेनो मा ईशतेति । शेषत्वविवक्षायां 'अधीगर्थ' (पा.सू. 2.3.52) इति षष्ठ्यभावः ।  
प्रथमपक्षे 'वा छन्दसि' (पा.सू. 6.1.106) इति पूर्वसवर्णदीर्घः ।

ऊर्जस्वत्यो बलवत्यः, बहुरसा वा । पयस्वत्यः बहुपयस्काः । असुन्नन्तस्याद्युदात्तत्वम् । मतुब्ङीपोरनुदात्तत्वम् । प्रजावत्यः बह्वपत्याः । 'उपसर्गे च संज्ञायाम्' (पा.सू. 3.2.99) इति डप्रत्ययस्योदात्तत्वात् कृदुत्तरपदप्रकृतिस्वरेण प्रजाशब्दोन्तोदात्तः । अनमीवाः अरोगाः । 'शेवयह्वजिह्वाग्रीवाप्वामीवाः' (उ.सू. 160) इति वन्प्रत्ययान्तो मिनोतेरङ्पूर्वस्यामीवशब्दो निपातितः । अमीवा उदरव्याधिः । तद्रहिता अनमीवाः । अयक्ष्माः, यक्ष्मा व्याधिः तद्रहिताः । पृथगुपादानं प्राधान्यात् । 'डाबुभाभ्यामन्यतरस्याम्' (पा.सू. 4.1.13) इति (बहुव्रीहेः) डापि उभयत्र 'नञ्सुभ्याम्' (पा.सू. 6.2.172) इति (बहुव्रीहौ (पा.सू. 6.2.162)) उच्यमानं उत्तरपदान्तोदात्तत्वम् । स्तेनः । स्तेन चौर्ये, इति चुरादेरच् । अपहर्ता । मा युष्माकं ईशत ईशिष्ट, स्ववशाः युष्मान् मा कार्षीत् । व्यत्ययेन च्लेरङादेशः ।

किञ्च - अघशंसोपि युष्मान् मेशिष्ट मा वो जिघांसीत् । अघे पापे भक्षणलक्षणे शंसा अभिलाषो यस्य [स्या] नियोगेन सोघशंसः पापतत्परः । बहुव्रीहौ पूर्वपदप्रकृतिस्वरत्वम् । अघशब्दोयमन्तोदात्तोप्यस्ति, यथा 'अप॑ न॒श्शोशु॑चद॒घम्' (तै.आ. 4.11) इति । अङ्घते गच्छति दानादिना । आगमशास्त्रस्यानित्यत्वात् (व्याडिपरिभाषा 76) न नुम् । पचादित्वादच् (पा.सू. 3.1.134), प्रत्ययस्वरेणान्तोदात्तत्वम् ॥
</details>