+++
title = "109 पुरा क्रूरस्य"

+++


<details><summary>Keith</summary>

Before the cruel foe slips away, O glorious one,  
Taking up the earth, with plenteous drops,  
The earth which they place in the moon by their offerings,  
Which wise men use to guide them in the sacrifice.
</details>

<details><summary>मूलम्</summary>

पु॒रा क्रू॒रस्य॑ वि॒सृपो॑ विरफ्शिन्नुदा॒दाय॑ पृथि॒वीञ्जी॒रदा॑नुः  ।  
यामैर॑यञ्च॒न्द्रम॑सि स्व॒धाभि॒स्तान्धीरा॑सो अनु॒दृश्य॑ यजन्ते ॥ [15]
</details>

<details><summary>पद-पाठः</summary>

पु॒रा । क्रू॒रस्य॑ । वि॒सृप॒ इति॑ वि-सृपः॑ । वि॒र॒फ्शि॒न्निति॑ वि-र॒फ्शि॒न् । उ॒दा॒दायेत्यु॑त्-आ॒दाय॑ । पृ॒थि॒वीम् । जी॒रदा॑नु॒रिति॑ जी॒र-दा॒नुः॒ । याम् । ऐर॑यन् । च॒न्द्रम॑सि । स्व॒धाभि॒रिति॑ स्व-धाभिः॑ । ताम् । धीरा॑सः । अ॒नु॒दृश्येत्य॑नु-दृश्य॑ । य॒ज॒न्ते॒ ॥ [15]  
</details>


<details><summary>भट्टभास्कर-टीका</summary>

अथ कुतोऽवगम्यते ईदृशी वेदिरिदानीमभूदिति तत्राह - पुरेति ॥  
क्रूरस्याररुनाम्नोसुरस्य उत्करबद्धस्य विसृपः विसर्पणात् पुरा पूर्वमेव । 'सृपितृदोः कसुन्' (पा.सू. 3.4.17), व्यत्ययेन प्रथमा । पृथिवीं प्रथिताम् । **जीरदानुः** जीरो ऽग्निः बुद्धिर् वा । 'जु' इति सौत्रो धातुः, तस्मात् 'जोरी च' (उ.सू. 191) इति रक्प्रत्ययः । जीरस्य दानुः दात्री **जीरदानुः** । 'दाभाभ्यां नुः' (उ.सू. 319) इति नुप्रत्ययः । 'अन्तोदात्तप्रकरणे मरुद्वृधादीनां छन्दस्युपसङ्ख्यानम्' (पा.सू. 6.2.106 वा 2) इति पूर्वपदस्यान्तोदात्तत्वम् । 

यद्वा - जीवनशीलाः **जीराः** । 'स्फायितञ्चि' (उ.सू. 178) इति रक्प्रत्ययो बहुलवचनात् जीवेरपि भवति । दानवः दातारः हविषां, यजमानाः । **जीरा दानवो** यस्यामिति बहुव्रीहौ पूर्वपदप्रकृतिस्वरत्वम् ।   

ईदृशीं यां त्वां स्वधाभिरन्नैरोषधिविकारैस्सहितां उदादाय उत्क्षिप्य चन्द्रमसि ओषधीशे ऐरयन् स्थापितवन्तः यज्वानः । हे **विरप्शिन्**, वेद्यास्संबोधनम् । विविधं रपणं शब्दनं विरप्, उपांशुत्वादिभेदेन मन्त्राणामुच्चारणम् । तद्वन्तो विरप्शाः ऋत्विज उच्यन्ते । लोमादित्वाच्छः (पा.सू. 5.2.100) । तद्वति विरप्शिन् । छान्दसः स्त्रीप्रत्ययाभावः । तां तादृशीं त्वां चन्द्रमसि स्थापितां देवयजनीभूतामनुदृश्य अन्वीक्ष्य सैवेयमस्माभिस्संस्कृता वेदिरिति विज्ञाय, धीरासः प्रज्ञावन्तो यजमाना यजन्ते । 'आज्जसेरसुक्' (पा.सू. 7.1.50) । तस्माद्वयमपि तथैव विज्ञाय यजामः ।  
यद्वा - हे **विरप्शिन्** वेदे, क्रूरस्याररुनाम्नोऽसुरस्य विसर्पणात् प्रागेव यां त्वाम् **उदादाय चन्द्रमसि** स्थिताभिस् **स्वधाभिः** अमृतैर्हेतुभिः **जीरदानु**-भूतां पृथिवीम् **ऐरयन्** प्रापयन्, तां तथाविधां त्वां अनुदृश्य धीरा यजन्ते । तस्माद्वयमपि तादृशीं त्वामवगम्य यजामः इति । दासीभारादित्वात् (पा.सू. 6.2.42) चन्द्रमसीति पदे पूर्वपदप्रकृतिस्वरत्वम्' । 'यदेवास्या अमेध्यम्' (तै.ब्रा. 3.2.9) इत्यादि ब्राह्मणम् ॥
</details>