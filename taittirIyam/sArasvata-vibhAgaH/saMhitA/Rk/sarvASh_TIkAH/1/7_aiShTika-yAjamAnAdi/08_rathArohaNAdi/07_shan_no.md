+++
title = "07 शन् नो"

+++


<details><summary>Keith</summary>

May they be propitious to us when we call,  
Among the gods, strong limbed, good praisers,  
Destroying the serpent, the wolf, the Raksases,  
Forever may they remove from us evil [2].
</details>

<details><summary>मूलम्</summary>

शन्नो॑ भवन्तु वा॒जिनो॒ हवे॑षु  
दे॒वता॑ता मि॒तद्र॑वस्स्व॒र्काः ।  
ज॒म्भय॒न्तोऽहिव्ँ॒वृकँ॒ ..  
रक्षाँ॑सि॒ सने॑म्य॒स्मद्यु॑यवन्न् [35] अमी॑वाः  ॥
</details>

<details><summary>भट्टभास्कर-टीका</summary>

13शं नो भवन्त्विति त्रिष्टुप् । अस्तारपङ्क्तिपक्षे देवतातेत्यादिः त्रिपदा त्रिष्टुप् ॥  
**नो** ऽस्माकं **शं भवन्तु** सुखहेतवो भवन्तु **हवेषु** आह्वानेषु । पूर्ववदप् ।  
**वाजिनो** ऽश्वाः **देवताता** देवास् तायन्ते विस्तार्यन्ते पृथक्पृथग् आराध्यन्ते ऽस्मिन्न् इति **देवतातिर्** यज्ञः । परमप्यनुनासिकलोपं बाधित्वा व्यत्ययेन 'अनुनासिकस्य क्विझलोः' इति पूर्वपदस्य दीर्घत्वम्, तत्रानुनासिकलोपः, पूर्ववत्सप्तम्या डादेशः । दासीभारादिः । मितद्रवः व्याख्यातम् ।  
**स्वर्काः** शोभनगमनाः शोभनस्तुतयो वा । 'नञ्सूभ्याम्' इति स्वरः ।  
**जम्भयन्तः** भञ्जयन्तः **अहिम्** आगत्य हन्तारं वृकं हिंसकं चोरादिकं रक्षांसि च । यद्वा - अहिमागत्य हन्तारं वृकमपहर्तारम् । कुक वृक आदाने, इगुपधात्कः । रक्षांसि धर्मविघ्नकारीणि । **सनेमि** क्षिप्रम् इत्येके, पुराणम् इत्यन्ये । अस्मदस्मत्तः **युयवन्** यावयन्तु पृथक्कुर्वन्तु ।  

किञ्च - **अमीवाः** रोगांश्च युयवन्नित्येव । आगत्य हिंसन्तीत्यमीवाः । मीयतेराङ्पूर्वाद्वप्रत्ययः, उपसर्गस्य च ह्रस्वत्वं निपात्यते । यौतेर्लेटि शपश्लुः, 'छन्दस्युभयथा' इत्यार्धधातुकत्वात् ङित्त्वाभावे गुणः ॥
</details>