+++
title = "03 अपां रसम्,"

+++


<details><summary>Keith</summary>

The sap of the waters, the vigorous,  
The ray of the sun that has been gathered,  
The sap of the sap of the waters,  
That of you I take which is the best;
</details>

<details><summary>मूलम्</summary>

अ॒पाꣳ रस॒मुद्व॑यस॒ꣳ॒ सूर्य॑रश्मिꣳ स॒माभृ॑तम् ।  
अ॒पाꣳ रस॑स्य॒ यो रस॒स्तव्ँवो॑ गृह्णाम्युत्त॒मम् ॥
</details>

<details><summary>भट्टभास्कर-टीका</summary>

**अपां रसं** सारं **उद्वयसं** उद्भूतान्नं उद्भूतजीवनं वा । सूर्यरश्मिं पावकरश्मिम् । यद्वा - सूर्यो रश्मिस्थानीयो यस्य । यद्वा - तृतीयबहुवचनस्य स्थाने व्यत्ययेन द्वितीयैकवचनम् । सूर्यरश्मिभिस्समाभृतं सम्यक्समन्ताच्च घृतं सम्यगाहृतं वा । 'हृग्रहोर्भः' ।   
किञ्च – तस्यापां रसस्य यो रसः अन्नं तदुत्तमं तस्मादुत्तमाय प्रशस्ताय जलरसायान्नाय च वो युष्मान्गृह्णामीति ।   
उपयामगृहीतोसीति गृह्णाति । क्रियाविशेषणं वा, उत्तमं गृह्णामीति । तादर्थ्यात्ताच्छब्द्यम् । उत्तमशब्द उञ्छादिः । 'ऊडिदम्' इत्यद्भ्यष्षष्ठ्या उदात्तत्वम् ।
</details>