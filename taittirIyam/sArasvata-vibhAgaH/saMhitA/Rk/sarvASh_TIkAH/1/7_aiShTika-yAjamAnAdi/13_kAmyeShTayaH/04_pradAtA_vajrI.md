+++
title = "04 प्रदाता वज्री"

+++


<details><summary>Keith</summary>

The giver, the bolt-bearer, the bull, the overpowering,  
The impetuous, the king, slayer of Vrtra, drinker of the Soma,  
Seated at this sacrifice on the strew,  
Be thou health and wealth to the sacrificer.
</details>

<details><summary>मूलम्</summary>

प्र॒दा॒ता व॒ज्री वृ॑ष॒भस्तु॑रा॒षाट्छु॒ष्मी राजा॑ वृत्र॒हा सो॑म॒पावा॑ ।   
अ॒स्मिन् य॒ज्ञे ब॒र्हिष्या नि॒षद्याथा॑ भव॒ यज॑मानाय॒ शय्ँयोः  ॥
</details>

<details><summary>भट्टभास्कर-टीका</summary>

**प्रदाता** प्रकर्षेण दाता **वज्री** वज्रवान् **वृषभः** वर्षिताभिमतानां धनानां, **तुराषाट्** तूर्णम् अभिभविता शत्रूणां । तुर त्वरासम्भ्रमयोः, भिदादिलक्षणोङ्, 'छन्दसि सहः' इति ण्विः, सहेस्साढस्सः' इति षत्वम् । **शुष्मी** बलवान् **राजा** दीप्यमानः **वृत्रहा** वृत्रं हतवान् **सोमपावा** सोमस्य पाता । 'अतो मनिन्' इति वनिप् । ईदृशस्त्वमस्मिन् **यज्ञे बर्हिषि** सीदसि । आगत्य **निषद्य** आसित्वा, अथ अनन्तरं यजमानाय **शं** च **योश्** च **भव** रोगाणां शमयिता भयानां च यावयीता । शाम्यतेर् यौतेश् च विच् । 'निपातस्य च' इति संहितायामथशब्दस्य दीर्घत्वम् ॥
</details>