+++
title = "02 गोमां अग्ने,"

+++


<details><summary>Keith</summary>

Rich in cattle, in sheep, O Agni, in horses, is the sacrifice,  
With manly companions, ever unalterable;  
Rich in food is this, O Asura, rich in offspring,  
Enduring wealth, deep based and rich in houses.
</details>

<details><summary>मूलम्</summary>

गोमाँ॑ अ॒ग्नेऽवि॑माँ अ॒श्वी य॒ज्ञो नृ॒वत्स॑खा॒ सद॒मिद॑प्रमृ॒ष्यः ।  
इडा॑वाँ ए॒षो अ॑सुर प्र॒जावा॑न्दी॒र्घो र॒यिᳶ पृ॑थुबु॒ध्नस्स॒भावा॑न् ॥ [20]
</details>

<details><summary>पद-पाठः</summary>

गोमा॒निति॒ गो-मा॒न् । अ॒ग्ने॒ । अवि॑मा॒नित्यवि॑-मा॒न् । अ॒श्वी । य॒ज्ञः । नृ॒वत्स॒खेति॑ नृ॒वत्-स॒खा॒ । सद॑म् । इत् । अ॒प्र॒मृ॒ष्य इत्य॑प्र-मृ॒ष्यः ॥ इडा॑वा॒नितीडा॑-वा॒न् । ए॒षः । अ॒सु॒र॒ । प्र॒जावा॒निति॑ प्र॒जा-वा॒न् । दी॒र्घः । र॒यिः । पृ॒थु॒बु॒ध्न इति॑ पृथु-बु॒ध्नः । स॒भावा॒निति॑ स॒भा-वा॒न् ॥
</details>

<details><summary>भट्टभास्कर-टीका</summary>

यज्ञः पुनराभवत्वित्युक्तं, कीदृशः स आभवत्विति स विशेष्यते।  
हे **अग्ने** गोभिर्बहुभिः अविभिर् अश्वैश् च तद्-वान् **नृवत्-सखा** मनुष्यवन्तो देवास् सखायो यस्य तादृशः । छान्दसम्मतुपो वत्वम् । **सदम् इत्** सदैवाप्रमृष्यः अनभिभवनीयः । 'ऋदुपधाच्चाकॢपिचृतेः' इति क्यप्, 'ययतोश्चातदर्थे' इत्युत्तरपदान्तोदात्तत्वम् । **इडावान्** अन्नवान् । 'दीर्घादटि समानपादे' इति नकारस्य संहितायां रुत्वम् । **प्रजावान्** दीर्घः सन्ततिमान् अविछिन्नः **पृथु-बुध्नः** विस्तीर्ण-मूलः **रयिः** साक्षाद्धनं च सभावान् गृहवान् **एष** ईदृशो यज्ञः पुनःपुनराभवतु आगच्च्छतु कालेकाले **असुर** असुमान् प्राणवान् । मत्वर्थीयो रः, सूलुक् ॥
</details>

<details><summary>सायण-टीका</summary>

गोमाँ अग्न इति।  

कल्पः - ‘अथ प्राङुत्क्रम्य जपति गोमाँ अग्नेऽविमाँ अश्वी यज्ञो नृवृत्सखा सदमिदप्रमृष्यः। इडावाँ एषो असुर प्रजावान्दीर्घो रयिः पृथुबुध्नः सभावानिति’ इति।  
हेऽग्ने पुनरावर्तनाय प्रार्थ्यमानो यज्ञ एतैर्विशेषणैर्विशिष्टो भूयात्। बहवो गावोऽस्य सन्तीति गोमान्। एवमविमानश्वीति योज्यम्। नृवत्सखा, ऋत्विग्रूपैर्मनुष्यैर्युक्ता देवाः सखायो यस्य यज्ञस्य स तादृशः। सदमित्सदैताप्रमृष्योऽनभिभवनीयः। इडावानन्नवान्। प्रजावान्बह्वपत्यप्रदः। दीर्घः पुनः पुनरनुष्ठानादविच्छिन्नः। रयिर्बहुधनोपेतः। पृथुबुध्नो विस्तीर्णमूलो मन्त्रेष्वनुष्ठानेषु च मूलभूतेषु वैकल्यरहितः। साभावानविकलं यज्ञं द्रष्टुमिच्छन्त्या महत्य विद्वत्सभया युक्तः। असुः प्राणः सोऽस्यास्तीत्यसुरः, हेऽसुर प्राणवन्नग्न एष पुनः प्रार्थ्यमानो यज्ञ उक्तविशेषणविशिष्टो भूयात्। 
</details>
