+++
title = "08 घृतवन्तङ् कुलायिनम्"

+++


<details><summary>Keith</summary>

May the bundle bestow increase of wealth,  
Rich in ghee, rich in houses,  
A thousandfold, strong.
</details>

<details><summary>मूलम्</summary>

घृ॒तव॑न्तङ् कुला॒यिनं॑   
रा॒यस्पोषँ॑ सह॒स्रिणं॑   
वे॒दो द॑दातु वा॒जिन॑म् ॥
</details>

<details><summary>पद-पाठः</summary>

घृ॒तव॑न्त॒मिति॑ घृ॒त-व॒न्त॒म् । कु॒ला॒यिन॑म् । रा॒यः । पोष॑म् । स॒ह॒स्रिण॑म् । वे॒दः । द॒दा॒तु॒ । वा॒जिन॑म् ॥   
</details>

<details><summary>भट्टभास्कर-टीका</summary>

अधुना परोक्षम् उच्यते -  
**घृतवन्तम् आज्यवन्तं कुलायिनं** नीडवन्तं गृहवन्तं सहस्रिणं सहस्रवन्तं भूयिष्ठवन्तं पुत्रपश्वादिभिः, **वाजिनम्** अन्नवन्तं रायस्पोषं क्षेत्रपश्वादेर्धनस्य पुष्टिमस्मभ्यं वेदो ददातु रायस्पोषं धनवृद्धिं वाजिनमन्नं च ददातु ॥

इति षष्ठे चतुर्थोनुवाकः ॥
</details>

<details><summary>सायण-टीका</summary>

किंच वेदो भवान्मह्यं रायस्पोषं धनं पुष्टिं ददाति। कीदृशं रायस्पोषं, घृतवन्तं घृतादिभोजनसाधनसमृद्धम्। कुलायिनं निवासहेतुबहुगृहोपेतम्। सहस्रिणं सहस्रलक्षादिसंख्योपेतम्। वाजिनं भोज्यान्नसमृद्धम्।
</details>

