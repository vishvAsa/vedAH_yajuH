+++
title = "07 वि ते"

+++


<details><summary>Keith</summary>

I unyoke thy head ropes, thy reins,  
Thy yokings, thy harness;  
Bestow upon us wealth and what is good;  
Proclaim us sharers among the gods.
</details>

<details><summary>मूलम्</summary>

वि ते॑ मुञ्चामि रश॒ना वि र॒श्मीन् वि योक्त्रा॒ यानि॑ परि॒चर्त॑नानि ।  
ध॒त्ताद् अ॒स्मासु॒ द्रवि॑णय्ँ॒यच्च॑ भ॒द्रम्प्र णो॑ ब्रूताद्भाग॒धान्दे॒वता॑सु  ॥
</details>


<details><summary>पद-पाठः</summary>

वीति॑ । ते॒ । मु॒ञ्चा॒मि॒ । र॒श॒नाः । वीति॑ । र॒श्मीन् । वीति॑ । योक्त्रा॑ । यानि॑ । प॒रि॒चर्त॑ना॒नीति॑ परि-चर्त॑नानि । ध॒त्तात् । अ॒स्मासु॑ । द्रवि॑णम् । यत् । च॒ । भ॒द्रम् । प्रेति॑ । नः॒ । ब्रू॒ता॒त् । भा॒ग॒धानिति॑ भाग-धान् । दे॒वता॑सु ॥
</details>

<details><summary>भट्टभास्कर-टीका</summary>

अश्वत्वेनाग्निस्स्तूयते । हे अग्ने अनेन परिधिविमोकेन ते तव यानि यन्त्रणानि तानि सर्वाण्यपि विमुञ्चामीति प्रतिपाद्यते । तत्रैकश्येनाहं **रशनास्** तव **विमुञ्चामि** । रशना व्यापिकाः । 'अशेरुट्च' इति युच् । कक्ष्यावस्थिताश्शरीरपरिकर्मविशेषा उच्यन्ते ।  
**रश्मीन्** प्रग्रहांश्च विमुञ्चामि, **योक्त्राणि** योजनोपयुक्ता रज्जुविशेषाः तानि विमुञ्चामि । **यानि** चान्यानि तव **परिचर्तनानि** उरोवधरादीनि परितो देहस्य पीडनानि । चृती हिंसादौ । तानि च **मुञ्चामि** यथाऽश्व एतैर्युक्तः कार्यं करोति, तथा त्वं परिधिभिः परिहित एतैरेव युक्तः कार्यमकार्षीः । 

अधुना कार्ये समाप्ते परिधिविमोकेन एतैरेव विमुक्तो निर्यन्त्रणो भव यथाऽश्वः कार्यसमाप्तौ विमुक्तरशनादिकस्स्वैरं धावति । ततश्च त्वमस्मासु द्रविणं धनं यच्चान्यद्भद्रं कल्याणमभीष्टं तत्तत्सर्वं धत्तात् धेहि स्थापय ।  

किञ्च - नः अस्मान्देवतासु प्रब्रूतात्प्रब्रूहि । भागधान्भगस्य धातृन् दातॄन् युष्मभ्यमेतैर्भागा दत्ता भुङ्ध्वमिति देवतासु ख्यापयेति । 'उपसर्गाद्बहुलम्' इति नसो णत्वम् ॥
</details>

<details><summary>सायण-टीका</summary>


वि ते मुञ्चामीति। कल्पः - “परिधीन्विमुच्‍यमानाननुमन्त्रयते वि ते मुञ्चामि रशना वि रश्मीन्वि योक्त्रा यानि परिचर्तनानि। धत्तादस्मासु द्रविणं यच्च भद्रं प्र णो ब्रूताद्भागधान्देवतास्विति” इति।  

लोके ह्यारुरुक्षुरारोहणीयमश्वं रशनादिभिः सर्वतो बध्नाति। तत्र रशनाशब्देन पल्ययनदार्ढ्यायोदरे बध्यमाना तन्तुमयी चर्ममयी वा कक्ष्याऽभिधीयते। रश्मिशब्देनाश्वमुखे संलग्नो हस्तेनाश्वनियमनार्थो रज्‍जु-विशेष उच्यते। योक्त्रशब्देनाश्वं स्तम्भे बद्धु(न्धु)मुपयुक्तो रज्‍जुविशेषः। पल्ययनस्य पुरतः पृष्ठतश्चापसरणं वारयितुमुरःपुच्छादौ बन्धनोपयुक्ता रज्जुविशेषाः परिचर्तनशब्देनोच्‍यन्ते। अश्ववदग्नेश्च रशनादिस्थानीयाः परिधयः। हेऽग्ने तव बन्धनहेतून्परिधिरूपान्‍रशनादीन्विमुञ्चामि। तद्विमोकेन संतुष्टस्त्वमस्मासु द्रविणं धेहि। यच्चान्यद्भद्रमन्नपानादिकं तदप्यस्मासु धेहि। अस्मदीयहविर्भुक्षु देवतासु भागधान्हविष्प्रदानस्मान्प्रकर्षेण ब्रूहि।  
</details>
