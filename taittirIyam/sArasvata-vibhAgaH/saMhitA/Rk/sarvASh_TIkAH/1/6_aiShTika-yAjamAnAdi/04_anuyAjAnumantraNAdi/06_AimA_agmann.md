+++
title = "06 आ+इमा अग्मन्न्"

+++


<details><summary>Keith</summary>

Hither these blessings have come, fain for milking,  
Possessing Indra [2], may we win,  
May we milk offspring and food.
</details>

<details><summary>मूलम्</summary>

एमा अ॑ग्मन्ना॒शिषो॒ दोह॑कामा    
इन्द्र॑वन्तो  वनामहे ।    
धु॒क्षी॒महि॑ प्र॒जामिष॑म्  ॥
</details>

<details><summary>पद-पाठः</summary>

एति॑ । इ॒माः । अ॒ग्म॒न् । आ॒शिष॒ इत्या॑-शिषः॑ । दोह॑कामा॒ इति॒ दोह॑-का॒माः॒ । इन्द्र॑वन्त॒ इतीन्द्र॑-व॒न्तः॒ । व॒ना॒म॒हे॒ । धु॒क्षी॒महि॑ । प्र॒जामिति॑ प्र-जाम् । इष॑म् ॥ 
</details>

<details><summary>भट्टभास्कर-टीका</summary>

इयं पुरउष्णिक्, प्रथमस्य द्वादशाक्षरत्वात् ॥  अत्र 'यर्हि होता यजमानस्य नाम गृह्णीयात् तर्हि ब्रूयादेमा अग्मन्नाशिषो दोहकामाः' इति ब्राह्मण दर्शनात् । 'आशास्तेयं यजमानोसौ' इत्यत्र यजमानेनाशासनीयाः 'आयुराशास्ते' इत्यायुरादय इमा आशिष उच्यन्ते । इमा आशिष आग्मन्नागच्छन्तु । छान्दसे लुङि 'मन्त्रे घस' इत्यादिना च्लेर्लुक्, 'गमहन' इत्युपधालोपः । लङि वा शपो लुक् । दोहकामाः मया दुह्यमानं कामयमानाः । 'शीलिकामिभिक्षाचरिभ्यो णः पूर्वपदप्रकृतिस्वरत्वं च' इत्यणोपवादो णः । अत आगता वयमपीन्द्रवन्तः इन्द्रेण स्वामिना सहिता वनामहे । वन षण सम्भक्तौ, व्यत्ययेनात्मनेपदम् । यद्वा - वनु याचने, अनुदात्तेत् तानादिकः, विकरणव्यत्ययेन शप् । इन्द्रवन्तो वयं याचामहे प्रजामिषमन्नं च वो धुक्षीमहि । यद्वा - दोहकामा वयं वनामहे प्रजामिषं च धुक्षीमहीति । 'लिङ्सिचावात्मनेपदेषु' इति सिचः कित्त्वम् । पादादित्वान्न निहन्यते ॥
</details>

<details><summary>प्रदीपसिंहः</summary>

+++(अत्र मन्त्रविभागः विचारणीयः भाष्ये द्वादशाक्षरत्वमुक्तम् । अत्र एकादशाक्षराणि)+++
</details>


<details><summary>सायण-टीका</summary>

एमा अग्मन्निति। कल्पः - “अथ यत्र होतुरभिजानात्याशास्तेऽयं यजमा-नोऽसाविति तद्यजमानं यज्ञस्य दोहं वाचयत्येमा अग्मन्नाशिषो दोहकामा इन्द्रवन्तो वनामहे धुक्षीमहि प्रजामिषमिति” इति।  
यस्मिन्काले होता सूक्तवाकं पठन्नाशास्तेऽयमित्यादिवाक्यामुच्चारयति तस्मिन्कालेऽध्वर्युर्यजमानमेमा अग्मन्नित्यादियज्ञदोहमन्त्रं वाचयति। सूक्तवाक आयुराशास्ते सुप्रजास्त्वमाशास्त इत्यादय आयुराद्याशिषः समाम्नाताः। इमा आशिषोऽग्मन्मां प्रत्यागच्छन्तु। वयमप्यायुरादिदोहं कामयमानास्तत्फलप्रदेनेन्द्रेण युक्तत्वादिन्द्रवन्तस्तमिन्द्रं वनामहे भजामहे। तेन भजनेन पुत्रपौत्रादिप्रजामिष-मिष्यमाणमन्नायुरादिकं धुक्षीमहि कामधेनुसदृशीमिन्द्रदेवतां दुह्यास्म।  
</details>
