+++
title = "02 आ प्यायतान्"

+++


<details><summary>Keith</summary>

Let the Dhruva swell with ghee,  
For each sacrifice for the worshippers;  
In the udder of the sun maiden, in the lap of Aditi,  
Broad streamed be the earth at this sacrifice.
</details>

<details><summary>मूलम्</summary>

आ प्या॑यतान्ध्रु॒वा घृ॒तेन॑ य॒ज्ञय्ँय॑ज्ञ॒म्प्रति॑ देव॒यद्भ्यः॑ ।   
सू॒र्याया॒ ऊधोऽदि॑त्या उ॒पस्थ॑ उ॒रुधा॑रा पृथि॒वी य॒ज्ञे अ॒स्मिन्न्  ॥
</details>

<details><summary>पद-पाठः</summary>

एति॑ । प्या॒य॒ता॒म् । ध्रु॒वा । घृ॒तेन॑ । य॒ज्ञय्यँ॑ज्ञ॒मिति॑ य॒ज्ञम्-य॒ज्ञ॒म् । प्रतीति॑ । दे॒व॒यद्भ्य॒ इति॑ देव॒यत्-भ्यः॒ ॥   
सू॒र्यायाः॑ । ऊधः॑ । अदि॑त्याः । उ॒पस्थ॒ इत्यु॒प-स्थे॒ । उ॒रुधा॒रेत्यु॒रु-धा॒रा॒ । पृ॒थि॒वी । य॒ज्ञे । अ॒स्मिन्न् ॥ 
</details>

<details><summary>भट्टभास्कर-टीका</summary>

इयं विराट्त्रिष्टुप् ॥ **आप्यायतां** वर्धतां सदा पूर्यतां **घृतेन ध्रुवा** । **यज्ञंयज्ञं प्रति** सर्वेषु यज्ञेषु । वीप्सायां प्रतेः कर्म-प्रवचनीयत्वम् । **देवयद्भ्यः** देवानात्मन इच्छद्भ्यः । 'न छन्दस्य् अपुत्रस्य' इतीत्वाभावः । देवान् वा **देवयद्भ्यः** तृप्तान् क्रीडयद्भ्यः ऋत्विग्भ्यः । यथा तेभ्यः पर्याप्तं भवति तथा **आप्यायताम्** । द्वितीयपक्षे लसार्वधातुकानुदात्तत्वाभावश् छान्दसः । सैव ध्रुवा विशेष्यते - सूर्यायास्सूर्यवत्याः द्योस्तिष्ठद्गोस्थनीयायाः ऊधः अधोगतापीनभाग स्थानीया । 'सूर्याद्देवतायां चाप्' । अदित्या अदीनायाः पृथिव्या उत्तानायाः उत्सङ्गस्थाना; सर्वोपजीव्यत्वात् । देवमातुरेव वोपस्थ उत्सङ्गः, देवानामुपलालनस्थानत्वात् ।  

किञ्च - **उरुधारा** महाधारा सन्तत-प्रस्नवनी **पृथिवी** विस्तीर्णा । यद्वा - **उरुधारा पृथिवी** महार्थसाधनपृथिवीस्थानीया । तादृशी **ध्रुवा ऽस्मिन् यज्ञे** सर्वयज्ञार्थमाप्यायतामिति ॥
</details>

<details><summary>सायण-टीका</summary>

चतुर्थेऽनूयाजादिशेषहोमानुमन्त्रणमुक्तम्। पञ्चमे त्वाप्यायनादिमन्त्रा उच्यन्ते।  
आ प्यायतामिति। कल्पः - ‘ध्रुवामाप्यायमानामनुमन्त्रयते - आ प्याययतां ध्रुवा घृतेन यज्ञंयज्ञं प्रति देवयद्भ्यः। सूर्याया ऊधोऽदित्या उपस्थ उरुधारा पृथिवी यज्ञे अस्मिन्निति’ इति।  

यज्ञंयज्ञं प्रति तां तामाहुतिं प्रति देवयद्भ्यो देवान्होतुमिच्छद्भ्य ऋत्विग्भ्यः। पर्याप्तेन घृतेनेयं ध्रुवाऽऽप्यायतां पुनः पुनः पूर्यताम्। ऊधःशब्देन पयःपूर्णस्तनसंघोऽभिधीयते। सूर्याशब्देनोषा आदित्यपत्नी विवक्ष्यते। तत्पत्नीत्वं च नक्षत्रेष्टावाम्नायते – ‘उषा वा अकामयत। प्रियाऽऽदित्यस्य सुभगा स्यामिति’ (ब्रा॰ का॰ ३ प्र॰ १ अ॰ ६) इति। इवशब्दोऽत्राध्याहर्तव्यः। यथा सूर्याया गोरूपधारिण्या ऊधः पयःपूर्णं तथा ध्रुवा घृतेनाऽऽप्यायताम्। किंच, अदित्या वेदिरूपायाः पृथिव्या उपस्थ उत्सङ्गे वर्तमाना सेयं ध्रुवोरूधारा महाधारा पुनः पुनः सिच्यमानाभिराज्यधारामिरुपेताऽत एव पृथिवी विस्तीर्णा सत्यस्मिन्सर्वस्मिन्यज्ञे सम्यगाप्यायताम्। 
</details>
