+++
title = "02 अस्मास्व् इन्द्र"

+++


<details><summary>Keith</summary>

On us may Indra bestow power;  
Us may wealth and sacrifices attend  
Ours be blessings;  
To us be she dear, victorious, bountiful.
</details>

<details><summary>मूलम्</summary>

अ॒स्मास्विन्द्र॑ इन्द्रि॒यन्द॑धात्व॒स्मान्राय॑ उ॒त य॒ज्ञास्स॑चन्ताम् ।   
अ॒स्मासु॑ सन्त्वा॒शिष॒स्सा नᳶ॑ प्रि॒या सु॒प्रतू॑र्तिर्म॒घोनी॒॥
</details>

<details><summary>पद-पाठः</summary>

अ॒स्मासु॑ । इन्द्रः॑ । इ॒न्द्रि॒यम् । द॒धा॒तु॒ ।  
अ॒स्मान् । रायः॑ । उ॒त । य॒ज्ञाः । स॒च॒न्ता॒म् ।  
अ॒स्मासु॑ । स॒न्तु॒ । आ॒शिष॒ इत्या॑-शिषः॑ ।  
सा । नः॒ । प्रि॒या । सु॒प्रतू॑र्ति॒रिति॑ सु-प्रतू॑र्तिः । म॒घोनी॑ । 
</details>


<details><summary>भट्टभास्कर-टीका</summary>

4अस्मास्विति त्रिपदोष्णिक् । त्रिष्टुप्ततः परा । यद्वा - मध्येज्योतिस्त्रिष्टुप् ॥  
**अस्मासु** त्वत्-प्रसादभाक्षु **इन्द्र इन्द्रियं** वीर्यं **दधातु** । **अस्मान् रायो** धनानि पश्वादीनि अपि च **यज्ञाः** उत्तरे च क्रतवः **सचन्ताम्** । षच समवाये । अस्मास्व् आशिषः अभिप्रेतान्यपि फलानि सन्तु भूतानि सन्तु । **सा** च त्वम् अस्माकं **प्रिया** तृप्तिहेतुः **सुप्रतूर्तिः** सुष्ठु प्रतरणिर् दुःखानाम् । 

यद्वा - सुष्ठु प्रकर्षेण च हिंसिका शत्रूणाम् । 'नसत्तनिषत्त' इति निपातनं निष्ठावद्भावात्क्तिनोपि भवति, 'क्रत्वादयश्च' इत्युत्तरपदाद्युदात्तत्वम् । मघोनी धनवती । 'छन्दसीवनिपौ' इति मत्वर्थीयो वनिः, 'ऋन्नेभ्यः' इति ङीप्, 'श्वयुवमघोनाम्' इति सम्प्रसारणम् । एवङ्गुणोस्माकं भव ॥
</details>  

<details><summary>सायण-टीका</summary>

तेन यज्ञेन तुष्ट इन्द्रोऽस्मास्विन्द्रियं यज्ञान्तरानुष्ठानाय चक्षुरादिपाटवं दधातु स्थापयतु। तादृशानस्मान्‍रायो यज्ञसाधनानि धनानि यज्ञा उत करिष्यमाणा यज्ञा अपि सचन्तमाश्रयन्तम्। आशिषस्तद्यज्ञफलान्यस्मासु सन्तु। सा तादृशी त्वं नोऽस्मान्प्रति सुप्रतूर्तिः सुष्ठु प्रकर्षेण शत्रूणां हिंसिका मघोनी धनवती च भव।  
</details>
