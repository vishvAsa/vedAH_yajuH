+++
title = "07 मा ते"

+++


<details><summary>Keith</summary>

May we not [5], O strong one, in this distress,  
Be handed over to evil, O lord of the ways;  
Guard us with true protection;  
May we be dear to you among the princes.
</details>

<details><summary>मूलम्</summary>

मा ते॑ अ॒स्याम् [50] सहसाव॒न्परि॑ष्टाव॒घाय॑ भूम हरिवᳶ परा॒दै ।   
त्राय॑स्व नोऽवृ॒केभि॒र्वरू॑थै॒स्तव॑ प्रि॒यास॑स्सू॒रिषु॑ स्याम  ॥
</details>

<details><summary>पद-पाठः</summary>

मा । ते॒ । अ॒स्याम् । स॒ह॒सा॒व॒न्निति॑ सहसा-व॒न् । परि॑ष्टौ । अ॒घाय॑ । भू॒म॒ । ह॒रि॒व॒ इति॑ हरि-वः॒ । प॒रा॒दा इति॑ परा-दै ॥   
त्राय॑स्व । नः॒ । अ॒वृ॒केभिः॑ । वरू॑थैः । तव॑ । प्रि॒यासः॑ । सू॒रिषु॑ । स्या॒म॒ ॥ 
</details>

<details><summary>भट्टभास्कर-टीका</summary>

हे **सहसावन्** बलवन् इन्द्र । सह एव सहसं बलं तद्वान् ।  
'अन्येषामपि दृश्यते' इति दीर्घत्वम् । यद्वा - अवतु-प्रत्ययश् छान्दसः। 

**ते** तवास्यां **परिष्टौ** परितस् सर्वतस् सर्वस्याम् इष्टौ ।  
छान्दसं ह्रस्वत्वम्, शकन्ध्वादित्वाद्वा पररूपत्वम् । 

**अघाय** पापाय कर्म-वैगुण्य-लक्षणाय **मा भूम** विगुणकारिणो न भवेम ; सर्वेणापि प्रकारेणाविगुणो यज्ञोस्त्विति यावत् ।  
हे **हरिवः** हरिवन् हरिभिर्हयै स्तद्वान् । 'मतुवसोः' इति रुत्वम् ।  

**परादै** परदानाय च **मा भूम** प्रत्याख्यानाय । अन्येभ्यो दानं परादाः । 'क्विप्च' इति क्विप् । चतुर्थ्येकवचने आकारलोपाभावश्छान्दसः ।  
यद्वा - तुमर्थे कैप्रत्ययः, यथा - 'प्रयै' इति ।  
परादातुं च वयं **मा भूम** कदापि त्वया त्याज्या मा भूमेत्यर्थः ।  

तस्मान् नो ऽस्मान् **त्रायस्व** रक्ष **अवृकेभिः** अवृकैश् चोरादि-हिंसक-रहितैः **वरूथैर्** गुप्तियुक्तैर् परदानाय ; ईदृशगृहवासिनः कृत्वा त्रायस्वेति । 'नञ्सुऋभ्याम्' इत्यवृकशब्दोन्तोदात्तः । 

किम्बहुना - **सूरिषु** मेधाविषु मध्ये वयम् एव तव **प्रियासः** प्रियास् स्याम भवेम । आज्जसेरसुक् । 'युष्मदस्मदोर्ङसि' इति तवशब्द आद्युदात्तः ॥
</details>

<details><summary>सायण-टीका</summary>

मा ते अस्यमिति। हे सहसावन्बलवन्निन्द्रास्यां परिष्टौ परित्राणार्थं क्रियमाणायामिष्टौ वयमघाय वैकल्याय मा भूम, अस्मदनुष्ठिते कर्मणि वैकल्यं मा भूदित्यर्थः। हे हरिवो हरिभिरश्वैस्तद्वन्परादै परादातुं त्वामवज्ञातुं वयं मा भूम कदाचिदप्यवज्ञां मा करवामेत्यर्थः। त्वं नोऽस्मानवृकेभिर्हिंसकरहितैर्वरूथैर्गृहैस्त्रायस्व। तादृशान्गृहान्प्रयच्छ। सूरिषु विद्वत्सु यजमानेषु मध्ये वयं तव प्रिया भवेम।  
</details>
