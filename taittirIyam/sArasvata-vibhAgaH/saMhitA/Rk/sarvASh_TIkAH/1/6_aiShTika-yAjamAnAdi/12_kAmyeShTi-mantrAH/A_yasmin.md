+++
title = "आ यस्मिन्"
+++

<details><summary>Keith</summary>

In whom the seven Vasavas rest  
As it were firm rooted,  
The Rsi of farthest hearing,  
The glowing pot is the guest of Indra.
</details>

<details><summary>मूलम्</summary>

आ यस्मि॑न्त्स॒प्त वा॑स॒वास्तिष्ठ॑न्ति स्वा॒रुहो॑ यथा ।  
ऋषि॑र्ह दीर्घ॒श्रुत्त॑म॒ इन्द्र॑स्य घ॒र्मो अति॑थिः  ॥
</details>

<details><summary>पद-पाठः</summary>

एति॑ । यस्मि॑न् । स॒प्त । वा॒स॒वाः । तिष्ठ॑न्ति । स्वा॒रुह॒ इति॑ स्व-रुहः॑ । य॒था॒ ॥  
ऋषिः॑ । ह॒ । दी॒र्घ॒श्रुत्त॑म॒ इति॑ दीर्घ॒श्रुत्-त॒मः॒ । इन्द्र॑स्य । घ॒र्मः । अति॑थिः ॥ 
</details>

<details><summary>भट्टभास्कर-टीका</summary>

**सप्त**, सृप्तारः, सप्त सङ्ख्या वा ।  
**वासवाः** जगतां वास-हेतवः ।  
वसव एव वासवाः ।  
प्रकाशोदक-धारणाहरण-वितरण-कारिणो रश्मयो ऽश्वा वा ।  
वसूनां रश्मीनां समूह एव वा वासवः सप्त-शतानि प्रधानानि ते **यस्मिन्** तिष्ठन्ति ।  

**स्वारुहस्** स्वयमेव रोहन्ति विचरन्तीति **स्वारुहः** ।  
सांहितिको दीर्घश्छान्दसः । 

आदित्यपरतन्त्रा अपि स्वैरप्तवृत्तय इव वसन्तः भगवन्तम् अप्य् आस्थाय यस्मिन् वर्तन्ते । 'यथेति पादान्ते' इति सर्वानुदात्तो यथाशब्दः ।  

पुनरप्य् आदित्यो विशेष्यते -  
**ऋषिर्** द्रष्टा सर्वस्य त्रैकालिकस्य लोकसाक्षी ।  
**दीर्घश्रुत्तमः** प्रथितकीर्तितमः ।  
ईदृशो महाभागो **घर्मः** आदित्योपीन्द्रस्य +**अतिथिः** अर्थित्वेन पार्श्वम् आगच्छति,  
इन्द्रनिसृष्टेनोदकेन वार्थी भवति, दीप्यते वा पूज्यत्वेन ।  

**ह**-शब्दः खल्वर्थे । तस्माद् एवं महानुभावः इन्द्रो ऽस्मभ्यं ब्रह्मवर्चसं ददात्विति ॥
</details>


<details><summary>सायण-टीका</summary>

आ यस्मिन्निति। वासयन्ति रथस्योपर्यादित्यमिति वासवा आदित्यस्याश्वाः। ते च सप्तसंख्याकाः। सप्त युञ्जन्ति रथमेकचक्रमिति मन्त्रवर्णात्। न चैवं सत्येको अश्वो वहति सप्तनामेत्यनेन विरोधः। वचनद्वयबलेन विकल्पस्याङ्गीकृतत्वात् ते च सप्ताश्वाः स्वारुहो यथाऽऽदित्यापरतन्त्रा अपि स्वयमेवा-ऽऽरोहन्त इव वर्तन्ते, सुशिक्षितत्वेन प्रेरणं विनैव प्रवृत्तत्वात्। तादृशाः सप्ताश्वा यस्मिन्नादित्य आभिवर्तन्ते आतिष्ठन्ति स आदित्य ऋषिर्हातीन्द्रियज्ञान्येव सर्वदा वेदत्रयोपेतत्वात्। अत एवाऽऽम्नायते — “वेदैरशून्यस्त्रिभिरेति सूर्यः” इति। दीर्घश्रुत्तमस्त्रैलोक्यप्रकाशनेन प्रथितकीर्तितमः। ईदृशो घर्मो दीप्यमान आदित्य इन्द्रस्य गृहेऽतिथिः स्वाभीष्टं याचितुं यदा कदाचिदागच्छति तस्येन्द्रस्य महिमा किमिव वक्तव्य इत्यभिप्रायः।  
</details>
