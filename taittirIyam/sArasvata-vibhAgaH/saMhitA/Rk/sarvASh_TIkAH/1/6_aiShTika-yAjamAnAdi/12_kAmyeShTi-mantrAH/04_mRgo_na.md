+++
title = "04 मृगो न"

+++


<details><summary>Keith</summary>

Like a dread beast, evil, roaming the mountains, He hath come from the furthest place [4];  
Sharpening thy lance, thy sharp edge, O Indra,  
Smite the foes, drive away the enemy.
</details>

<details><summary>मूलम्</summary>

मृ॒गो न भी॒मᳵ कु॑च॒रो गि॑रि॒ष्ठाᳶ प॑रा॒वतः॒ [49] आ ज॑गामा॒ पर॑स्याः ।  
सृ॒कँ सँ॒शाय॑ प॒विमि॑न्द्र ति॒ग्मव्ँवि शत्रू॑न्ताढि॒ वि मृधो॑ नुदस्व  ॥
</details>

<details><summary>पद-पाठः</summary>

मृ॒गः । न । भी॒मः । कु॒च॒रः । गि॒रि॒ष्ठा इति॑ गिरि-स्थाः । प॒रा॒वत॒ इति॑ परा-वतः॑ । [49] एति॑ । ज॒गा॒म॒ । पर॑स्याः ॥  
सृ॒कम् । सँ॒शायेति॑ सम्-शाय॑ । प॒विम् । इ॒न्द्र॒ । ति॒ग्मम् । वीति॑ । शत्रू॑न् । ता॒ढि॒ । वीति॑ । मृधः॑ । नु॒द॒स्व॒ ॥ 

</details>

<details><summary>भट्टभास्कर-टीका</summary>

**मृगो न** मृग इव **भीमः** बिभेत्यस्मादिति भीमः । 'भीमादयोऽपादाने' । भयहेतुः व्याघ्रस्सिंहो वा ।  
**कुचरः** कुत्सितं चरति । पचाद्यच् । हिंस्रस्वभावः ।  
**गिरिष्ठाः** पर्वतवासी स इव शत्रून् ताडय ।  
यद्वा - गिरिर् मेघः गजो वा, तत्स्थः । सोर्जस् ।  
**परस्याः** परावतः महतो दूराद्  

**आजगाम** आगच्छति यो भृत्यं रक्षितुम् । पुरुषव्यत्ययो वा, आजगामागच्छसि । 'उपसर्गाच्छन्दसि धात्वर्थे' इति वतिः ।  
आख्यातस्य सांहितिको दीर्घश्छान्दसः । 

स **त्वम्** इत्थमागत्य हे इन्द्र **सृकं** परशरीरादिषु सराशीलं **तिग्मं** प्राग् एव तीक्षणं **पविं** वज्रं **संशाय** निशिती-कृत्य तेनातितीक्ष्णेन शत्रून् **विताढि** विविधं ताडय । ताडयतेर् लोटि शपो लुक्, 'छन्दस्युभयथा' इत्यार्धधातुकत्वाण्णिलोपः । **मृधो** योद्धॄंश् च **विनुदस्व** विविधं नुद विनाशय ॥
</details>

<details><summary>सायण-टीका</summary>

मृगो नेति।  
हे इन्द्र भीमो भयंकरः कुचरः प्राणिभक्षणादिरूपकुत्सिताचरणशीलो गिरिष्ठाः पर्वतनिवासी मृगो न सिंहव्याघ्रादिमृग इव परस्याः परावतो महतो दूरादाजगामास्मद्विरोधिनं हन्तुमागतोऽसि। आजगन्थेति हि शाखान्तरे मध्यमपुरुषः पठितः। सृकं परशरीरादिषु सरणशीलं तिग्मं तीक्ष्णं पविं वज्रं संशाय सम्यक्तीक्ष्णं कृत्वा विशेषेण शत्रूंस्ताडय। मृधो योद्धॄञ्शत्रून्विशेषेण नुदस्व निराकुरु।  
</details>
