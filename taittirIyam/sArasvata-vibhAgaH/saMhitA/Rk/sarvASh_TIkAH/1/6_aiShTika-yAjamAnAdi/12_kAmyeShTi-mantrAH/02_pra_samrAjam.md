+++
title = "02 प्र सम्राजम्,"

+++


<details><summary>Keith</summary>

First lord of sacrifices [3],  
Freeing from trouble, the best of those worthy of offering,  
Son of the waters, the impeller, O ye Aśvins;  
Do ye confer power and strength on this one.
</details>

<details><summary>मूलम्</summary>

प्र स॒म्राज॑म्प्रथ॒मम॑ध्व॒राणा॑म् [48]   
अँहो॒मुचव्ँ॑वृष॒भय्ँ य॒ज्ञिया॑नाम् ।  
अ॒पान्नपा॑तमश्विना॒ हय॑न्तम्  
अ॒स्मिन्न॑र इन्द्रि॒यन्ध॑त्त॒मोजः॑  ॥
</details>

<details><summary>पद-पाठः</summary>

प्रेति॑ । स॒म्राज॒मिति॑ सम्-राज॑म् । प्र॒थ॒मम् । अ॒ध्व॒राणा॑म् । अँ॒हो॒मुच॒मित्यँ॑हः-मुच॑म् । वृ॒ष॒भम् । य॒ज्ञिया॑नाम् ॥ अ॒पाम् । नपा॑तम् । अ॒श्वि॒ना॒ । हय॑न्तम् । अ॒स्मिन् । न॒रः॒ । इ॒न्द्रि॒यम् । ध॒त्त॒म् । ओजः॑ ॥ 
</details>

<details><summary>भट्टभास्कर-टीका</summary>

सम्राजं सङ्गतदीप्तिम् । 'मो राजि समः क्वौ' । अध्वराणां यज्ञानां प्रथमं प्रधानम् । अंहोमुचमंहसो मोक्तारं इन्द्रम्, स्थानाद्गम्यते । वृषभं वर्षितारं कामानां दातारम् । याज्ञियानां यज्ञार्हाणां मध्ये सम्राजं सम्यग्राजन्तं यज्ञियानां वा सम्बन्धिनं स्वामित्वेन यज्ञियानां वा वृषभम् । 'यज्ञर्त्विग्भ्याम्' इति घः ।   
अपां नपातमपां चतुर्थमिन्द्रं अस्मान्मध्यमः ततो मेघः तत आप इति । न पातयति न च्यावयतीति नपात् । 'नाभ्राण्णपात् ' इति निपात्यते ।  
**हयन्तं** वर्धमानं अविच्छिन्नैश्वर्यं सर्वगम् । हय गतौ । 

हे **नरः** मनुष्या ऋत्विजः  
ईदृशम् इन्द्रं **प्रगच्छत** प्रकर्षेण बन्धुत्वेन भजत, यथायं यजमानः अंहसो मुञ्चतीति ।  
यद्वा - प्रेत्यस्याख्यातापेक्षायां **धत्तम्** इति वक्ष्यमाणत्वाच्च धत्तेति सामर्थ्याद्योग्यं लभ्यते ।  
इदनीम् अश्विनाव् उच्येते -  
हे **अश्विनौ** युवामपि **अस्मिन्** यजमाने **इन्द्रियं** चक्षुरादि-दार्ढ्यं **ओजः** बलं च **प्रधत्तं** प्रकर्षेण स्थापयतम् ।  
अत्रापि विशेषाकाङ्क्षायां प्रेति प्रकृतं सम्बध्यते, अंहसश्च मुक्तोस्त्विति ॥
</details>

<details><summary>सायण-टीका</summary>

प्रसम्राजमिति। हे नरो मनुष्या ऋत्विजः प्रकर्षेणेन्द्रं भजतेति शेषः। कीदृशं, सम्राजं सम्यग्दीप्यमानम्। अध्वराणामग्निष्टोमादीनां प्रथमं मुख्यदेवम्। अंहोमुचं पापान्मोचयितारम्। यज्ञियानां यज्ञसंबन्धिफलानां वृषभं वर्षितारम्। अपां वृष्टिरूपाणामुदकानां नपातमविनाशयितारम्। हयन्तमैश्वर्यस्य गमयितारम्। हेऽश्विनावस्मिन्यजमान इन्द्रियं चक्षुरादिपाटवमोजो बलं च धत्तं स्थापयतम्।  
</details>
