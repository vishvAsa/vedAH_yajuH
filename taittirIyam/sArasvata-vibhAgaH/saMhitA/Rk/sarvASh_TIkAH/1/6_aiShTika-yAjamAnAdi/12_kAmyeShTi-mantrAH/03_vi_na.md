+++
title = "03 वि न"

+++


<details><summary>Keith</summary>

Smite away our foes, O Indra;  
Cast down the warriors;  
Make him low  
Who is hostile to us.
</details>

<details><summary>मूलम्</summary>

वि न॑ इन्द्र॒ मृधो॑ जहि नी॒चा य॑च्छ पृतन्य॒तः ।   
अ॒ध॒स्प॒दन्तमी॑ङ्कृधि॒ यो अ॒स्माँ अ॑भि॒दास॑ति  ॥
</details>

<details><summary>पद-पाठः</summary>

वीति॑ । नः॒ । इ॒न्द्र॒ । मृधः॑ । ज॒हि॒ । नी॒चा । य॒च्छ॒ । पृ॒त॒न्य॒तः ॥   
अ॒ध॒स्प॒दमित्य॑धः-प॒दम् । तम् । ई॒म् । कृ॒धि॒ । यः । अ॒स्मान् । अ॒भि॒दास॒तीत्य॑भि-दास॑ति ॥
</details>

<details><summary>भट्टभास्कर-टीका</summary>

हे इन्द्र नो ऽस्माकं **मृधः** योद्धॄन् अस्माभिर्युद्ध्यमानान् **विजहि** विविधं मारय ।   

किञ्च – **पृतन्यतस्** सङ्ग्रामं कर्तुम् इच्छतः पुरुषान् नीचान् न्यग्भूतान् यच्छ उपरमय मारयेति यावत् । न्यक्शब्दाद्द्वितीयाबहुवचनस्य स्थाने व्यत्ययेन तृतीयैकवचनम्, 'अञ्चेश्छन्दस्यसर्वनामस्थानम्' इति तस्या उदात्तत्वम् । पृतनायाः क्यचि 'कव्यध्वरपृतनस्य' इति लोपः, 'शतुरनुमः' इति शस उदात्तत्वम् ।  
किञ्च - **यो ऽस्मान् अभिदासति** अभिदासयति उपक्षयति । दसु उपक्षये, ण्यन्ताल्लेट्, 'छन्दस्युभयथा' इति शप आर्धधातुकत्वाण्णिलोपः, उदात्तनिवृत्तिस्वरो व्यत्ययेन न प्रवर्तते ।  
**तम्** उपक्षय-कारीणम् **अधस् पदम्** एव **कृधि** कुरु । **ईम्** इत्यवधारणे । अस्मत्पादयोरधः प्रणिपतितशिरस्कं कुर्विति यावत् । 'बहुलं छन्दसि' इति शपो लुक्', श्रुशृणुपॄकृवृभ्यश्छन्दसि' इति धिभावः । 'अधश्शिरसी पदे' इत्यधश्शब्दस्य संहितायां सत्वम् ॥
</details> 

<details><summary>सायण-टीका</summary>

वि न इन्द्रेति। हे इन्द्र नोऽस्माकं मृधः शत्रून्विशेषेण जहि। किंच, पृतन्यतोऽस्मान्घातयितुं सेनामिच्छतः शत्रून्नीचान्न्यग्भूतान्यच्छोपरतान्कुरु। यश्चान्योऽस्मानभिदासत्युपक्षपयति तमीं तमपि वैरिणमधस्पदमस्मत्पादयोः प्रणतशिरस्कं कृधि कुरु।  
</details>
