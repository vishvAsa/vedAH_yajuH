+++
title = "03 उच्छुष्मो अग्ने"

+++


<details><summary>Keith</summary>

O Agni, do thou strengthen the sacrificer;  
weaken him who plotteth evil.  
O Agni, kindled by the gods, kindled by Manu, with sweet tongue,
</details>

<details><summary>मूलम्</summary>

उच्छु॑ष्मो अग्ने॒ यज॑मानायैधि॒  
निशु॑ष्मो अभि॒दास॑ते ।  
अग्ने॒ देवे॑द्ध॒ मन्व्-इ॑द्ध॒ मन्द्र॑-जिह्व॥
</details>

<details><summary>पद-पाठः</summary>

उच्छु॑ष्म॒ इत्युत्-शु॒ष्मः॒ । अ॒ग्ने॒ । यज॑मानाय । ए॒धि॒ । निशु॑ष्म॒ इति॒ नि-शु॒ष्मः॒ । अ॒भि॒दास॑त॒ इत्य॑भि-दास॑ते ॥ अग्ने॑ । देवे॒द्धेति॒ देव॑-इ॒द्ध॒ । मन्वि॒द्धेति॒ मनु॑-इ॒द्ध॒ । मन्द्र॑जि॒ह्वेति॒ मन्द्र॑-जि॒ह्व॒ ।   
</details>

<details><summary>भट्टभास्कर-टीका</summary>

तत्र द्वादशाक्षरौ प्रथमतृतीयौ पादौ, मध्यमोष्टाक्षरः, अमर्त्यस्य त इत्यादि यजुः ॥  

हे **अग्ने यजमानाय उच्छुष्म** उद्भूतबल **एधि** भव, यजमानकार्येष्व् आविष्कृत-बलो भव । **अभिदासते** उपक्षयते शत्रवे **निशुष्मः** न्यग्भूतबलो भव । दसु उपक्षये व्यत्ययेन शप्, 'धातोरकारस्य छान्दसो दीर्घः । यद्वा - दासृ दाने अभिपूर्व उपक्षयकर्मा द्रष्टव्यः ।
</details>

<details><summary>सायण-टीका</summary>

उच्छुष्म इति। कल्पः - “इध्ममभ्याधीयमानमनुमन्त्रयत उच्छुष्मो अग्ने यजमानायैधि निशुष्मो अभिदासते। अग्ने देवेद्ध मन्विद्ध मन्द्रजिह्वेति” इति।  

हेऽग्ने यजमानायोच्छुष्म एधि उद्भूतबलो भव, यजमानकार्येष्वाविष्कृतबलो भव। अभिदासत उपक्षयते शत्रवे निशुष्म एधि न्यग्भूतबलो भव। उक्तक्रमेण यजमानमनुग्रहीतुं शत्रुं च विग्रहीतुं चतुर्भिः संबोधनैरग्निं प्रोत्साहयति। हेऽग्नेऽङ्गनादिगुणयुक्त देवेद्ध देवैर्दीप्त मन्विद्ध मनुना दीप्त। 
एतच्च पदद्वयं निविद्ब्राह्मणेन व्याख्यातम् - “देवेद्ध इत्याह देवा ह्येतमैन्धत मन्विद्ध इत्याह मनुर्ह्ये-तमुत्तरो देवेभ्य ऐन्ध” इति। मन्द्रजिह्व मन्द्रा हर्षहेतुर्जिह्वा यस्येति विग्रहः। 
</details>
