+++
title = "03 सर्वे व्राता"

+++


<details><summary>Keith</summary>

These have become all the hosts of Varuna,  
Mitra in his course hath overcome hostility;  
The worshipful ones have taken order according to sacred law:  
Trita hath taken possession of our old age.
</details>

<details><summary>मूलम्</summary>

सर्वे॒ व्राता॒ वरु॑णस्याभूव॒न्वि मि॒त्र एवै॒ररा॑तिमतारीत् ।   
असू॑षुदन्त य॒ज्ञिया॑ ऋ॒तेन॒ व्यु॑ त्रि॒तो ज॑रि॒माण॑न्न आन॑ट् ॥
</details>

<details><summary>भट्टभास्कर-टीका</summary>

6अथ द्वितीया । किम्बहुना **सर्वे** ऋत्विजः **वरुणस्य व्राताः** कर्मयोग्या अभूवन् । छान्दसोऽङ् ।  
**मित्र एवैर्** आगमनैः अस्माकमरातिमदानशीलं शत्रुं व्यतारीत् वितारयतु दातारं करोतु । छादसो लुङ् । यदा विपूर्वस्तरतिः विप्लवे वर्तते, विनाशो विप्लवः, चुरादिः, विनाशयत्विर्त्यर्थः । रातेः क्तिचि रातिः, न रातिः अरातिः । यद्वा - **अरातिं** शत्रुं विशेषेण तारयतु अतिक्रमयतु । किञ्च ; **यज्ञियाः** यज्ञ-सम्पादनार्हाः ऋत्विजः अस्मान् ऋतेन यज्ञेनासूषुदन्त सूदयन्तु । षूद क्षरणे । रसास्वादनेन सूदयन्तु । 'यज्ञर्त्विग्भ्यां घखञौ' ।   

किञ्च ; उ इति समुच्चये । त्रितोग्निः त्रिभ्यो लोकेभ्य उत्पन्नः, त्रिभ्यो वातिवातेभ्यः, त्रिभिर्वा ब्राह्मणादिभिः, लौकिकैर्वा कृतप्राप्तिः । स त्रितः अस्माकं जरिमाणं स्तोत्रम् । जीर्यतेरौणादिक इमनिच् । जनित्रशब्दाद्वा भावे छान्दस इमनिच्, 'तुरिष्ठेमेयस्सु' इति तृशब्दलोपः । **जरिमा** स्तोतृत्वं तत् अग्निः, व्यानट् व्याप्नोतु अस्माकं स्तुतिं गृहीत्वा स्तोत्रफलं ददावित्यर्थः । अश्नोतेर्लिङि व्यत्ययेन परस्मैपदं, विकरणव्यत्ययेन श्नम् । नशेर्वा गत्यर्थाल्लुङि 'मन्त्रे घस' इति च्लेर्लुक्, 'छन्दस्यपि दृश्यते' इत्याडागमः । यद्वा - उक्तं ऋतेनास्मानसूषुदन्तेति तदिदमस्माकं जरिमाणं जरां दीर्घायुष्ट्वं **व्यानट्** प्रापयतु । अन्तर्भावितण्य्-अर्थाल् लुङ् । कियच्चिरमित्याह - उ इत्यप्यर्थे । त्रितोपि त्रिभ्योपि वयोभ्यः पुरस्तात् जरिमाणं नः प्रापयतु सर्वम् आयुर् जीवयत्व् इत्यर्थः ॥
</details>