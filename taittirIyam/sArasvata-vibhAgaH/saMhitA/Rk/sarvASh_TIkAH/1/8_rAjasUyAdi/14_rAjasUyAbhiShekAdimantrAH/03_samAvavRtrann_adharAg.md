+++
title = "03 समाववृत्रन्न् अधराग्"

+++


<details><summary>Keith</summary>

Out from below have they come,  
Following the serpent of the deep;  
On the back of the mountain, the hill,  
The ships that pour spontaneously go ever.
</details>

<details><summary>मूलम्</summary>

स॒माव॑वृत्रन्नध॒रागुदी॑ची॒रहि॑म् बु॒ध्निय॒मनु॑ स॒ञ्चर॑न्तीः ।    
ताᳶ पर्व॑तस्य वृष॒भस्य॑ पृ॒ष्ठे नाव॑श्चरन्ति स्व॒सिच॑ इया॒नाः  ॥
</details>

<details><summary>भट्टभास्कर-टीका</summary>

(समाववृत्रन्निति) एकीभूत्वा समन्ताद् वर्तन्ताम् । **अधराक्** अधस्तात् गताः । **उदीचीः** ऊर्ध्वगाः उपलक्षणं चैतत् ; सर्वं देहं व्याप्य वर्तन्तामनेनोन्मार्जनेन । वृतेर्लुङि व्यत्ययेन च्लेश्चङ्, 'द्युद्भ्यो लुङि' इति परस्मैपदं, 'बहुलं छन्दसि' इति रुट् ।  
**अहिं** स्थिराणि स्थानानि **बुध्नियं** सुषिराणि **चानुसञ्चरन्तीर्** अनुक्रमेण सञ्चरन्त्यः ।  
**अहिं बुध्नियं** वानुप्राप्य **सञ्चरन्तीस्** ताः ।  
पर्वतस्य पर्ववतः । 'पर्वमरुद्भ्यस्तः' इति मत्वर्थीयस्तः । वृषभस्य प्रधानस्य वर्षितुर्वा यजमानस्य पृष्ठे देहस्योपरि नावः नाव्या इवापश्चरन्ति प्रभूताः प्रवर्तन्ते **स्वसिचः** स्वयमेव सर्वमङ्गं सिञ्चन्त्यः इयानाः सर्वमङ्गं व्याप्नुवन्त्यः । लिटः कानजादेशः । 

यद्वा - **समाववृत्रन्** संहत्य समन्तात् वर्तन्ताम् । अधरागुपरिष्टाच्च सर्वास्वपि दिक्षु अहिं मेघं बुध्नियमन्तरिक्षं चानुसञ्चरन्त्यः मेघमनुप्राप्यान्तरिक्षे वर्तमानाः । **वर्षकाले** पर्वतस्य पर्ववतो **वृषभस्य** वर्षितुर्मेघस्य पृष्ठे नाव्या आप इव प्रभूतास् **सञ्चरन्ति** ओषधिनिष्पत्तये । **स्वसिचस्** स्वयमेव विश्वं सिञ्चन्त्यः **इयाना** दिगन्तं व्याप्नुवन्त्यः इति । नौभिः कार्याभिः कारणभूता आपो लक्ष्यन्ते ॥
</details>