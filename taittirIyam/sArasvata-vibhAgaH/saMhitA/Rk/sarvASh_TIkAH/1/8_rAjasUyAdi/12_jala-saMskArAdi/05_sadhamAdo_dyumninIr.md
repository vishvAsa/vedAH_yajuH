+++
title = "05 सधमादो द्युम्निनीर्"

+++


<details><summary>Keith</summary>

Clothed in these (waters), sharing joy, glorious in strength,  
Undefeated and busy,  
In the waters hath Varuna made his abode,  
The child [1] of the waters in those most motherly.
</details>

<details><summary>मूलम्</summary>

स॒ध॒मादो᳚ द्यु॒म्निनी॒रूर्ज॑ ए॒ता अनि॑भृष्टा अप॒स्युवो॒ वसा॑नः ।    
प॒स्त्या॑सु चक्रे॒ वरु॑णस्स॒धस्थ॑म॒पाꣳ शिशुः॑ [21]  मा॒तृत॑मास्व॒न्तः  ॥
</details>

<details><summary>भट्टभास्कर-टीका</summary>

सहैकस्मिन् पात्रे मादयन्त इति **सधमादः** । **मद** तृप्तियोगे, चौरादिकः, क्विपि णिलोपः, 'सधमाधस्थयोश्छन्दसि' इति सधादेशः । **द्युम्निनीर्** धनवतीः दीप्तिमतीर्वा । **ऊर्जः** ऊर्जयित्रीः । ऊर्जयतेः कर्तरि क्विप् । बलहेतुभूताः ।  
**अनिभृष्टाः** अक्लिष्टाः **अपस्युवः** अपांसि कर्माणीच्छन्तीः । छान्दस उवङ् ।  
एवम्भूता एता अपः **वसानः** आच्छादयन्  
एताभिर् आत्मानं छादयित्वा  
**पस्त्यासु** गृह-भूतास्व् एतासु सधस्थम् एताभिस् सह-स्थानं  
**वरुणश् चक्रे** करोति । अपामासां शिशुश्शिशुरिव मातृतमासु अतिशयेन जगतो निर्मात्रीषु पस्त्यासु भूतासु अन्तः मध्ये वरुणः सधस्थं करोति यथा मातॄणामुदरे शिशुस्सहवासं करोति । ता एवम्महानुभावाः अस्याभिषेकाय गृह्णामीति ॥
</details>