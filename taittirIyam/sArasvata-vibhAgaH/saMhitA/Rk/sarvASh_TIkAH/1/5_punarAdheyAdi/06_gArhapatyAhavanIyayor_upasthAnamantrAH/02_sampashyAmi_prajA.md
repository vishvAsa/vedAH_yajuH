+++
title = "02 **सम्पश्यामि प्रजा**"

+++


<details><summary>Keith</summary>

I gaze on offspring,  
Offspring of Ida, connected with Manu;  
May they all be in our house.
</details>

<details><summary>मूलम्</summary>

सम्प॑श्यामि प्र॒जा अ॒हमिड॑प्रजसो मान॒वीः ।  
सर्वा॑ भवन्तु नो गृ॒हे  ॥
</details>

<details><summary>भट्टभास्कर-टीका</summary>

**सं पश्यामि** सम्यक् वः पश्यामि अहं **प्रजाः** गृहनिवासिनः पशून्; 'यावन्त एव ग्राम्याः पशवस्तानेवाव रुन्धे' इति च ब्राह्मणम् । प्रजाशब्देन पशव उच्यन्ते । **इडप्रजसः** इडा गौः मनोः पुत्री वा । तस्याः प्रजा इडप्रजसः । सा वा यासां तथा ते सं पश्यामीति । यथोक्तम् - 'इडा वै मानवी' 'साब्रवीदिडा मनुम्' इत्यादि । 'ङ्यापोस्संज्ञाछन्दसोः' इति ह्रस्वत्वम्, 'नित्यमसिच्प्रजामेधयोः' इत्यत्र 'नित्यग्रहणमन्यत्रापि यथा स्यात्' इत्युक्तत्वादसिच् समासान्तः, दासीभारादित्वात्पूर्वपदप्रकृतिस्वरत्वम् । यद्वा - इडायाः प्रजायन्त इति 'गतिकारकयोरिति पूर्वपदप्रकृतिस्वरत्वं च' इत्यसुन्प्रत्ययान्ताद्धातोः अन्तलोपश्छान्दसः । डिद्वा प्रत्ययः कर्तव्यः । मानवीर्मनोरपत्यभूताः । जातिविशेषस्याविवक्षितत्वात् 'मनोर्जातौ' इति न प्रवर्तते । सर्वास्ताः सर्वा अपि गवादयः प्रजाः नः अस्माकं गृहे एतस्मिन् स्थाने भवन्तु पशुपुत्रमित्रकलत्रादिसर्वसम्पदः सदा प्रभूतास्सन्तु । 'अस्मदो द्वयोश्च' इति द्वितीये वाक्ये एकस्मिन्बहुवचनम् । यद्वा - पुत्रपौत्रादिसहितानामस्माकमिति वेदितव्यम् ॥
</details>

<details><summary>मूलम् (संयुक्तम्)</summary>

अम्भ॒स्स्थाम्भो॑ वो भक्षीय॒ मह॑स्स्थ॒ महो॑ वो भक्षीय॒ सह॑स्स्थ॒ सहो॑ वो भक्षी॒योर्ज॒स्स्थोर्जव्ँ॑वो भक्षीय॒ रेव॑ती॒ रम॑ध्वम॒स्मिल्ँ लो॒के॑ऽस्मिन्गो॒ष्ठे॑ऽस्मिन्क्षये॒ऽस्मिन् योना॑वि॒हैव स्ते॒तो माऽप॑ गात ब॒ह्वीर्मे॑ भूयास्त
</details>