+++
title = "27 मनो ज्योतिर्"

+++


<details><summary>Keith</summary>

Mind, light, rejoice in the oblation  
May he unite the scattered sacrifice;  
The offerings at dawn and evening  
I unite with oblation and ghee.
</details>

<details><summary>मूलम्</summary>

मनो॒ ज्योति॑र् जुषता॒म् आज्यव्ँ॒  
विच्छि॑न्नय्ँ य॒ज्ञँ सम् इ॒मन् द॑धातु ।    
या इ॒ष्टा उ॒षसो॑ नि॒म्रुच॑श् च॒   
तास् सन्द॑धामि ह॒विषा॑ घृ॒तेन॑  ॥
</details>

<details><summary>पद-पाठः</summary>

मनः॑ । ज्योतिः॑ । जु॒ष॒ता॒म् । आज्य॑म् । विच्छि॑न्न॒मिति॒ वि-छि॒न्न॒म् । य॒ज्ञम् । समिति॑ । इ॒मम् । द॒धा॒तु॒ ॥ याः । इ॒ष्टाः । उ॒षसः॑ । नि॒म्रुच॒ इति॑ नि-म्रुचः॑ । च॒ । ताः । समिति॑ । द॒धा॒मि॒ । ह॒विषा॑ । घृ॒तेन॑ ॥  
</details>

<details><summary>भट्टभास्कर-टीका</summary>

त्रिष्टुबियं, विराड्वा ॥ पूर्वार्धर्चो व्याख्यातः ।

[हे अग्ने तव **ज्योतिः** कीदृशं मननीयम् ।

यद्वा - **मनश्** शेषमुद्वासितेन पीडितं यन् मननीयम् एवासीत्  
नान्यत्वे[त्र]विद्यते तद् इदम् **आज्यं जुषतां** सेवतां अनेन कर्मणा पूर्ववत्समृद्धमस्तु ।

यद्वा - **मनस्** सदा मननीयं मनोहरं अग्न्याख्यं **ज्योतिः** उद्वासनापराधं चेतस्य् अकृत्वा **जुषताम् आज्यम्** इति । ततो **विच्छिन्नम्** उद्वासने तव **यज्ञम् इमं सन्दधातु** ।
]

सर्वस्य **मनो** द्योतमानोयमग्निर् **इदम् आज्यं जुषतां**, जुषमाणश् चेमं **विच्छिन्नं यज्ञं सन्दधात्व्** इति । 

**या इष्टाः** 'तास् सन्दधामि' इति वचनात् मयि प्रोषिते प्रमत्ते वा । **या उषसः** अन्यैर् यजमानैर् इष्टाः, मयानिष्टा इत्यर्थसिद्धम् । 

यद्वा - **इष्टा** यागार्हा मयानिष्टास् संधातुं **या इष्टाः** । इच्छतेर्निष्ठा ।  
इषेर्वा गतिकर्मणः, इष्टाः गताः विना यागेनातिवाहिताः ।  
**उषसः** अहरारम्भाः प्रातश्च सायं चेति यावत् । 

**म्रुचु** म्लुचु स्तेयकरणे, सम्पदादि-लक्षणः क्विप् ।  
**तास् सन्दधामि** अनेन घृतेनैव हविषा चरुणा सङ्गताः करोमि अनेन हविषा यागवतीः करोमि । अथापरम् - या इष्टाः पूर्वं मया यागवत्यः कृताः या उषसः उदया दिवसा इत्यर्थः । याश्च निम्रुचः लुप्तयागा उषसस्ता उभयीरुषसः अनेन हविषा सन्दधामि संयोजयामि, यागवतीरेव सर्वाः करोमि, इष्टानिष्टविभागरहिताः करोमीत्यर्थः ॥
</details>

<details><summary>सायण-टीका</summary>

कल्पः — “नवमीं चेदति प्रवसेन्मित्रो जनान्यातयति प्रजानन्निति मैत्र्योप  
स्थाय मनो ज्योतिर्जुषतामित्याहुतिं जुहुयात्” इति।  

निर्गमनतिथिमारभ्य नवमीं तिथिमतिक्रम्य प्रवासे सत्येतदवगन्तव्यम्। तत्र मित्रो जनानिति मन्त्रोऽन्यत्राऽऽम्नातः।  

मनो ज्योतिरिति। पूर्वार्धं भूमिर्भूम्नेत्यनुवाके व्याख्यातम्। या उषसः प्रातःकालोपलक्षिता आहुतयः, याश्च निम्रुचोऽस्तमयकालोपलक्षिता आहुतय इष्टा इतरैर्यजमानैरनुष्ठिता मया त्वन्तरितास्ताः सर्वा आहुतीरनेन घृतेन हविषा संदधामि अविच्छिन्नाः करोमि। 
</details>
