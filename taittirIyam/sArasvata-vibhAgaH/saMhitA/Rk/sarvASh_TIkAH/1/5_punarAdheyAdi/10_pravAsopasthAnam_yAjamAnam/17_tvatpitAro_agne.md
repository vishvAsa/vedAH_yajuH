+++
title = "17 **त्वत्पितारो** अग्ने"

+++


<details><summary>Keith</summary>

O Agni, the gods have thee for father,  
Offer to thee oblations, and have thee as an umpire  
With life, with lordship of cattle (endow) me  
And bestow on me good fortune.
</details>

<details><summary>मूलम्</summary>

त्वत्पि॑तारो अग्ने दे॒वास्त्वामा॑हुतय॒स्त्वद्वि॑वाचनाः ।  
सम्मामायु॑षा॒ सङ्गौ॑प॒त्येन॒ सुहि॑ते मा धाः  ॥
</details>


<details><summary>पद-पाठः</summary>

त्वत्पि॑तार॒ इति॒ त्वत्-पि॒ता॒रः॒ । अ॒ग्ने॒ । दे॒वाः । त्वामा॑हुतय॒ इति॒ त्वाम्-आ॒हु॒त॒यः॒ । त्वद्वि॑वाचना॒ इति॒ त्वत्-वि॒वा॒च॒नाः॒ ॥ समिति॑ । माम् । आयु॑षा । समिति॑ । गौ॒प॒त्येन॑ । सुहि॑त॒ इति॒ सु-हि॒ते॒ । मा॒ । धाः॒ ॥ 
</details>

<details><summary>भट्टभास्कर-टीका</summary>

अयं कश्चिद्गायत्रीप्रकारः । 'सम्मामायुषा' इति तृतीयः । हे अग्ने त्वात्पितारस्त्वत्पितृकाः त्वं पिता पाता वा येषां तादृशा देवताः । छान्दसं दीर्घत्वम्, 'ऋतश्छन्दसि' इति कबभावः । 

**त्वाम्-आहुतयः** त्वां प्रति गन्तारः, त्वय्य् **आहुतयो** येषान्ते त्वामाहुतयः । छान्दसो द्वितीयाया अलुक् । त्वय्याहुतयः देवाहुतय इत्यर्थः । 

**त्वद्विवाचनाः** त्वं विवाचनाः विवाचयिता विशेषेण ख्यापयिता येषां ते तादृशाः, त्वन्मुखत्वाद्देवानाम् वचेर्ण्यन्तान्नन्द्यादिलक्षणो ल्युः । स तादृशस्त्वमायुषान्नेन जीवितेन वा सुहिते सुष्ठु निहिते सुहितार्थं मां सन्धाः सन्धेहि संयोजय । गौपत्येन गवां स्वामित्वेन च मां सन्धेहि । पत्यन्तलक्षणो यत् । दधातेर्लेटि शपो लुक् । छान्दसे वा लिङि 'गातिस्था' इति सिचो लुक् । 

यद्वा - **सुहिते** सम्यक् स्थापय । सुहित इति प्रादिसमासे अव्ययपूर्वपदप्रकृतिस्वरत्वम् ॥
</details>

<details><summary>सायण-टीका</summary>

अथ तृतीया -  
त्वत्पितार इति। त्वमेव पिता पालको येषां देवानां ते त्वत्पितारः। त्वा प्राप्ता आहुतयो येषां देवानां ते त्वामाहुतयः। त्वयि हुताः सत्यो देवांस्तर्पयन्तीत्यर्थः। त्वमेव विशेषेण वाचनप्रख्यापयिता येषां ते त्वद्विवाचनाः। हेऽग्ने मां दीर्घायुषा संधाः संयोजय। गौपत्येन गवां स्वामित्वेन संयोजय। सुहिते सुष्ठु हिते पुरुषार्थे मा धाः, मां स्थापय।  
</details>
