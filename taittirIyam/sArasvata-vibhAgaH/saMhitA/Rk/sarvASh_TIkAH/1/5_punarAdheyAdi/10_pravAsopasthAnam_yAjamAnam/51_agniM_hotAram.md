+++
title = "51 **अग्निं** होतारम्"

+++


<details><summary>Keith</summary>

Agni, the priest, I summon hither;  
The gods worthy of sacrifice whom we invoke,  
Let these gods come in kindly mind;  
Let the gods enjoy this oblation of me.
</details>

<details><summary>मूलम्</summary>

अ॒ग्निँ होता॑रमि॒ह तँ हु॑वे दे॒वान् ..  
य॒ज्ञिया॑नि॒ह यान् हवा॑महे  ॥  
आ य॑न्तु दे॒वास्सु॑मन॒स्यमा॑ना ..  
वि॒यन्तु॑ दे॒वा ह॒विषो॑ मे अ॒स्य  ॥
</details>

<details><summary>पद-पाठः</summary>

अ॒ग्निम् । होता॑रम् । इ॒ह । तम् । हु॒वे॒ । दे॒वान् । य॒ज्ञिया॑न् । इ॒ह । यान् । हवा॑महे ॥ एति॑ । य॒न्तु॒ । दे॒वाः । सु॒म॒न॒स्यमा॑ना॒ इति॑ सु-म॒न॒स्यमा॑नाः । वि॒यन्तु॑ । दे॒वाः । ह॒विषः॑ । मे॒ । अ॒स्य॒ ॥ 
</details>

<details><summary>भट्टभास्कर-टीका</summary>

अत्र वृत्तिद्वययोगात्संशये सङ्ख्यया त्रिष्टुबित्येके । 'आद्यात्सन्देहे । देवतादिभ्यश्च' इति जगतीत्यन्ये ॥   

इहास्मिन् कर्मणि होतारं देवानामाह्वातारमग्निं हुवे आह्वयामि । शपो लुक् । देवान्यज्ञियान्यज्ञार्हान् हवामहे आह्वयामः, य आह्वातव्यास्तानप्याह्वयामि । 'बहुलं छन्दसि' इति ह्वयतेस्सम्प्रसार्णम् । 'यज्ञर्त्विग्भ्याम्' इति यज्ञशब्दाद्घः । यद्वा - यान्हवामहे ये होतव्याः तानाह्वयामि । जुहोतेर्व्यत्येयन शप्, आत्मनेपदं च । ते च हुतास्सुमनस्यमानाः सुमनसस्सन्त आह्वानापराधं सोढ्वा तुष्यन्तु, आयन्त्वागच्छन्तु । भृशादित्वलक्षणः क्यङ् । आगत्य च देवा हविषोस्य **वियन्तु** भक्षयन्तु । वी गत्यादिषु, 'क्रियाग्रहणं कर्तव्यम्' इति सम्प्रदानत्वात् 'चतुर्थ्यर्थे बहुलं छन्दसि' इति षष्ठी ॥
</details>

<details><summary>सायण-टीका</summary>

अग्निँ होतारमिति। कल्पः — “अग्निँ होतारमिह तँ हुव इति हविर्निरूप्यमाणमभिमन्त्रयते हविर्निर्वपणं वा पात्रमभिमृशत्यभि वा मन्त्रयते” इति।  
मन्त्रशेषस्तु —”देवान्यज्ञियानिह यान्हवामहे। आ यन्तु देवाः सुमनस्यमाना वियन्तु देवा हविषो मे अस्य” इति।  
इह कर्मणि देवानामाह्वातारं तमग्निमहमाह्वयामि। इह कर्मणि यान्देवानुद्दिश्य जुहुमस्तानपि यज्ञियान्देवानाह्वयामि। आहूताश्च ते देवाः सैमनस्यं प्राप्ता आगच्छन्तु। आगत्य च मेऽस्य हविषो मदीयमिदं हविर्वियन्तु भक्षयन्तु।
</details>
