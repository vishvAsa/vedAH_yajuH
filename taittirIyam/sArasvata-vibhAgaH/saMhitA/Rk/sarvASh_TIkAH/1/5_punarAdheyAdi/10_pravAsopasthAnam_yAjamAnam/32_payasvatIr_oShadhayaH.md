+++
title = "32 पयस्वतीर् ओषधयः"

+++


<details><summary>Keith</summary>

Rich in milk are the plants [2],  
The milk of the shoot is rich in milk,  
With the milk of the milk of the waters,  
O Indra, do thou unite me.
</details>

<details><summary>मूलम्</summary>

पय॑स्वती॒रोष॑धयः॒ [44] पय॑स्वद्वी॒रुधा॒म्पयः॑ ।    
अ॒पाम्पय॑सो॒ यत्पय॒स्तेन॒ मामि॑न्द्र॒ सँ सृ॑ज  ॥
</details>

<details><summary>पद-पाठः</summary>

पय॑स्वतीः । ओष॑धयः ।  पय॑स्वत् । वी॒रुधा॑म् । पयः॑ ॥ अ॒पाम् । पय॑सः । यत् । पयः॑ । तेन॑ । माम् । इ॒न्द्र॒ । समिति॑ । सृ॒ज॒ ॥
</details>

<details><summary>भट्टभास्कर-टीका</summary>

**पयस्वतीः** पयस्वत्यः क्षीरवत्यस्सारवत्यो वा । पानरसेन तद्वत्य ओषधयः । ओषध्यः फलपाकान्ताः । 'वा छन्दसि' पूर्वसवर्णदीर्घत्वम् ।   
वीरुधां तु पयः पयस्वत् ओषधीनां पयोपि पयस्वत् सारवत् पेयत्वगुणवत् । विविधं रोहन्तीति **वीरुधः** लतादयः । पृषोदरादिः ।   
अपां वा सम्बन्धि यत्पयः ईदृशं पयसोपि पयः, यत्किञ्चित्पय ओषधीनां वीरुधां वा तस्यापि पयस्ततोपि सारवत् । तेन मां **संसृज** योजय हे इन्द्र ।   
एतदुक्तं भवति - ओषधयो न केवलं पयस्वत्यः वीरुधान्तु पयोपि पयस्वत्, अपान्तु ततोपि पयस्वत्पय इति ॥
</details>


<details><summary>सायण-टीका</summary>

अग्न्युपस्थानमन्त्रविषयः पूर्वभागो गतः। अथ दार्शिकयजमानमन्त्रादिविषय उत्तरभाग उच्यते।  
कल्पः — “पयस्वतीरोषधय इत्यप आचामत्युपस्पृशति वा” इति।  

पाठस्तु -  **पयस्वतीरिति।**   
सारवाची पयःशब्दः। ओषधयः पयस्वत्यः सारवत्यः। वीरुधां लतानां संबन्धि यत्पयो निर्गतं क्षीरं तदपि पयस्वत्सारवत्। अपां मध्ये यत्पयः सारं यच्च पयसो गवादिक्षीरस्य पयः सारं तेन सारेण सर्वेण हे इन्द्र मां संसृज संयोजय।  
</details>
