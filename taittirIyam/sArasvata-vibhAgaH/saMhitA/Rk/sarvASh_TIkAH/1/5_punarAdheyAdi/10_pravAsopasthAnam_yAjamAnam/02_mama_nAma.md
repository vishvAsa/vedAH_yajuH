+++
title = "02 **मम नाम**"

+++


<details><summary>Keith</summary>

The name that first, O all-knower,  
My father and my mother bestowed upon me aforetime,  
Do thou bear it until I return;  
O Agni, may I bear thy name.
</details>

<details><summary>मूलम्</summary>

मम॒ नाम॑ प्रथ॒मञ्जा॑तवेदᳶ पि॒ता मा॒ता च॑ दधतु॒र्यदग्रे॑ ।  
तत्त्वम्बि॑भृहि॒ पुन॒रा मदैतो॒स्तवा॒हन्नाम॑ बिभराण्यग्ने॥
</details>


<details><summary>पद-पाठः</summary>

मम॑ । नाम॑ । प्र॒थ॒मम् । जा॒त॒वे॒द॒ इति॑ जात-वे॒दः॒ । पि॒ता । मा॒ता । च॒ । द॒ध॒तुः॒ । यत् । अग्रे॑ ॥ तत् । त्वम् । बि॒भृ॒हि॒ । पुनः॑ । एति॑ । मत् । ऐतो॒रित्या-ए॒तोः॒ । तव॑ । अ॒हम् । नाम॑ । बि॒भ॒रा॒णि॒ । अ॒ग्ने॒ ॥
</details>

<details><summary>भट्टभास्कर-टीका</summary>

हे अग्ने जातवेदः जातानां वेदितः, यद्वा - जातधनादिक । मम यत्प्रथममाद्यं गुह्यं; 'तस्माद्द्विनामा ब्राह्मणोर्धुकः' इति द्विनामत्वाद्विशेष्यते । किम्पुनस्तदित्याह - पिता माता चाग्रे जन्मकाले यद्दधतुः नाम मम चक्रतुः । सत्यपि यद्वृत्ते व्यत्ययेन निहन्यते । यद्वा - मम प्रथमं नाम माता च पिता च दधतुः तस्मादेवं नाम विशिष्टम् ।  

ततः किम्पुनस्तद् इत्याह - यद् अग्रे यज् जन्म-काले एव ममाभूत् । प्रथमस्य नाम्नो द्वौ गुणौ - मातापितृ-कर्तृकत्वं, अग्रे कृतत्वं च । ततो विशिष्टं मदीयं नाम त्वं बिभृहि । कुत इत्यत आह - मत् मम । सुपां सुलुक्' इति षष्ठ्या लुक् । 

कुतः? **आ पुनरेतोः** आपुनरागमनात् । 'भावलक्षणे स्थेण्' इति तोसुन्प्रत्ययः, कृदुत्तरपदप्रकृतिस्वरत्वं बाधित्वा 'तादौ च' इति गतेः प्रकृतिस्वरत्वम् । यद्वा - आभिमुख्ये आङ्स्वीकर्तव्यः । कर्तरि तोसुन् । मदिति पञ्चम्येव । आ गन्तोः मत्, यावदहमागन्तास्मि तावदित्यर्थः । तव च नामाहं बिभराणि । तावन्तं कालं नामभरणं चावश्यकार्यप्रतिलम्भार्थम् ।  
एतदुक्तं भवति - मयि प्रोषित उपसन्निहितस्त्वमहं भूत्वा मया कर्तव्यं सर्वं कुरु, यथात्र न किञ्चित्परिहास्यते । अहमप्यन्यत्र त्वं भूत्वा त्वया कर्तव्यं करिष्यामि, यथा बहिर्न किञ्चित्परिहास्यते । एवमाभ्यां परस्परस्योपकुर्वद्भ्यां वर्तितव्यमिति ॥
</details> 

<details><summary>सायण-टीका</summary>

दशमानुवाकस्य पूर्वभागे प्रवत्स्यतो यजमानस्याग्न्युपस्थानमन्त्रा उत्तरभागे केचिद्दर्शपूर्णमासाङ्गमन्त्राश्चाभिधीयन्ते। कल्पे —  

“प्रवसथमेष्यन्नाहाग्नी-न्समाधेहीति ज्वलत उपतिष्ठते” इत्युपक्रम्योक्तं “पशून्मे शँस्य पाहि तान्मे तान्मे गोपायास्माकं पुनरागमादित्याहवनीयं मम नाम प्रथमं जातवेद इति च” इति।   

तत्र पशूनित्यादिमन्त्रः शाखान्तरगतः।  मन्त्रान्तरपाठस्तु -  
मम नाम प्रथममिति। ब्राह्मणस्य नामद्वयं विद्यते देवदत्तयज्ञदत्तादिकमेकमुपाध्यायदीक्षितादिकमपरम्। अथ एव श्रूयते —   

“तस्माद्द्विनामा ब्राह्मणोऽर्धुकः” इति। तत्राध्यापनादेरूर्ध्वं प्रवृत्तत्वादुपाध्यायादिकं चरमम्। अग्ने जन्मकाले मातापितृभ्यां कृतत्वाद्देवदत्तादिकं प्रथमम्। हे जातवेदो मम यत्प्रथमं नाम तत्त्वं धारय। कियन्तं कालम्। पुनरा मदैतोः। आ मदीयपुरागमनात्। अहमपि तव नाम धारयाणि। त्वमत्र वैकल्यं निर्हरन्मदीयं कार्यं कुरु। त्वन्नामधारिणो मम गन्तव्यदेशे वैकल्यमेव न संभवतीत्यर्थः।  
</details>
