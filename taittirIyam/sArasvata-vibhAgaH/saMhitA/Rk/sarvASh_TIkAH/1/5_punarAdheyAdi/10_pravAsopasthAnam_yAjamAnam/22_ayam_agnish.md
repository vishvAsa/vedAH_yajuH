+++
title = "22 अयम् अग्निश्"

+++


<details><summary>Keith</summary>

Agni here is of all the best,  
He is most adorable,  
Must ready to win (us) a thousand;  
To him be all good strength.
</details>

<details><summary>मूलम्</summary>

अ॒यम॒ग्निश्श्रेष्ठ॑तमो॒ऽयम्भग॑वत्तमो॒ऽयँ स॑हस्र॒सात॑मः ।  
अ॒स्मा अ॑स्तु सु॒वीर्य॑म्  ॥
</details>

<details><summary>पद-पाठः</summary>

अ॒यम् । अ॒ग्निः । श्रेष्ठ॑तम॒ इति॒ श्रेष्ठ॑-त॒मः॒ । अ॒यम् । भग॑वत्तम॒ इति॒ भग॑वत्-त॒मः॒ । अ॒यम् । स॒ह॒स्र॒सात॑म॒ इति॑ सहस्र-सात॑मः ॥ अ॒स्मै । अ॒स्तु॒ । सु॒वीर्य॒मिति॑ सु-वीर्य॑म् ॥
</details>

<details><summary>भट्टभास्कर-टीका</summary>

**अयम् अग्निर्** आहवनीयश् **श्रेष्ठतमः** अतिशयेन प्रशस्यतमः प्रशस्तानामपि प्रशस्ततमः । प्रकर्षवतामप्यतिशयविवक्षया द्वितीय आतिशायनिको भवत्येव, यथा 'श्रेष्ठतमाय कर्मणे' इति । अयं **भगवत्तमः** अतिशयेन धनवान् । तथाऽयं **सहस्रसातमः** सहस्रस्य बहुनो धनस्य ये सनितारस्सम्भक्तारो दातारो वा तानतिशेते । 'जनसन' इति विट् ,'विड्वनोरनुनासिकस्स्यात्' इत्यात्वम् ।  
ईदृशोयमग्निरस्मै यजमानाय मह्यं **सुवीर्यमस्तु** शोभनवीर्यं धनमस्तु । ईदृशधनहेतुर्मामस्त्विति यावत् । 'वीरवीर्यौ च' इत्युत्तरपदाद्युदात्तत्वम् ।  
एवं सहस्रपदोपात्तं धनं सुवीर्यशब्देन विशेप्यते ॥
</details>

<details><summary>सायण-टीका</summary>

अथ चतुर्थी - **अयमग्निरिति।**   
प्रशस्यानां मध्येऽतिशयेन श्रेष्ठः। पुनरपि तादृशानां मध्येऽतिशयेन श्रेष्ठः **श्रेष्ठतमः**।   

भगवच्छब्दः पौराणिकैर्व्याख्यातः —  

“ऐश्वर्यस्य समग्रस्य धर्मस्य यशसः श्रियः।  
ज्ञानवैराग्ययोश्चैव षण्णां भग इतीरणा” इति।  
“उत्पत्तिं प्रलयं चैव भूतानामगतिं गतिम्।  
वेत्ति विद्यामविद्यां च स वाच्यो भगवानिति” इति।  
अतिशयेन भगवान् **भगवत्तमः।** सहस्रसंख्याकस्य धनस्य सनितारो दातारस्ते-ष्वतिशयेन दाता **सहस्रसातमः**। तादृशस्याग्नेः प्रसादादस्मै यजमानाय मह्यं शोभनं सामर्थ्यमस्तु।  
</details>
