+++
title = "12 **नमो ऽग्नये**"

+++


<details><summary>Keith</summary>

Homage to Agni, the unpierced,  
Homage to the unapproachable, homage to the king!  
Irresistible is Agni [1], the very vigorous, all-conquering,  
Powerful, the best, the Gandharva.
</details>

<details><summary>मूलम्</summary>

नमो॒ऽग्नयेऽप्र॑तिविद्धाय॒ नमोऽना॑धृष्टाय॒ नम॑स्स॒म्राजे॑ ।  
अषा॑ढः [43]  +अ॒ग्निर्बृ॒हद्व॑या विश्व॒जित्सह॑न्त्य॒श्श्रेष्ठो॑ गन्ध॒र्वः  ॥
</details>

<details><summary>पद-पाठः</summary>

नमः॑ । अ॒ग्नये॑ । अप्र॑तिविद्धा॒येत्यप्र॑ति-वि॒द्धा॒य॒ । नमः॑ । अना॑धृष्टा॒येत्यना॑-धृ॒ष्टा॒य॒ । नमः॑ । स॒म्राज॒ इति॑ सम्-राजे॑ ॥ 
अषा॑ढः । अ॒ग्निः । बृ॒हद्व॑या॒ इति॑ बृ॒हत्-व॒याः॒ । वि॒श्व॒जिदिति॑ विश्व-जित् । सह॑न्त्यः । श्रेष्ठः॑ । ग॒न्ध॒र्वः ॥
</details>

<details><summary>भट्टभास्कर-टीका</summary>

**नमोग्नये** पूजेयं क्रियते । **अप्रतिविद्धाय** केन न चिदप्यताडिताय । **नमो ऽनाधृष्टाय** केन चिदप्यपरिभूताय । **नमस्सम्राजे** सर्वदा सङ्गतदीप्तये । 'मो राजि समः क्वौ' इति मकारः ।

इदानीं स एवाग्निस्स्तूयते - अयं खल्वग्निः **अषाढः** केन चिदपि सोढुमशक्यः । 'साढ्वै साढ्वा' इति निपात्यते, 'सहोस्साढस्सः' इति षत्वम् । **बृहद्वयाः** अपरिमितान्नः, **विश्वजित्** सर्वस्य जेता, **सहन्त्यः** अभिभवनशीलश् शत्रूणाम् । सहेरौणादिके झचि स्वार्थिको यत्, अद्व्यचोपि व्यत्ययेन 'यतोऽनावः' इत्याद्युदात्तत्वम् । श्रेष्ठः प्रशस्यतमः, **गन्धर्वः** गवां स्तुतिशब्दानां धारयिता स्वीकर्ता । स्वीकृत्य वा तदर्थस्य कर्ता । पृषोदरादिः । योग्निरित्थम्भूतस्तस्मै नमः इति ॥
</details>

<details><summary>सायण-टीका</summary>

अथ द्वितीया -  
नमोऽग्नय इति। अप्रतिविद्धाय केनचिदताडिताय। अनाधृष्ठाय। केनाप्यतिरस्कृताय। सम्राजे संहतदीप्तये। अषाढः शत्रूणां सोढुमशक्यः। बृहद्वया अपरिमितान्नः। विश्वजित्सर्वस्य जेता। सहन्त्यः स्वयं सहिष्णुः। श्रेष्ठो गन्धर्वः संगीतादिकलाविद्यास्वतिकुशलः।  
</details>
