+++
title = "77 त्रयस्त्रिंशत् **तन्तवो**"

+++


<details><summary>Keith</summary>

The three and thirty threads that stretch,  
That maintain in security the sacrifice,  
Of these the broken one I restore; hail!
</details>

<details><summary>मूलम्</summary>

त्रय॑स्त्रिँश॒त्तन्त॑वो॒ ये वि॑तत्नि॒रे य इ॒मय्ँ य॒ज्ञँ स्व॒धया॒ दद॑न्ते ।   
तेषा॑ञ्छि॒न्नम्प्रत्ये॒तद्द॑धामि॒ स्वाहा॑  +++(अत्र त्रिष्टुप्-छन्द इति व्याख्याने-। उत्तरविनियोगमन्त्रस्यापि योगेन त्रिष्टुप् ज्ञेया)+++  ।
</details>

<details><summary>पद-पाठः</summary>

त्रय॑स्त्रिँश॒दिति॒ त्रयः॑-त्रिँ॒श॒त् । तन्त॑वः । ये । वि॒त॒त्नि॒र इति॑ वि-त॒त्नि॒रे । ये । इ॒मम् । य॒ज्ञम् । स्व॒धयेति॑ स्व-धया॑ । दद॑न्ते । तेषा॑म् । छि॒न्नम् । प्रतीति॑ । ए॒तत् । द॒धा॒मि॒ । स्वाहा॑ ।  
</details>

<details><summary>भट्टभास्कर-टीका</summary>

**त्रयश्च त्रिंशच्** च । 'त्रेस्त्रयः' इति सूत्रेण त्रेस्त्रयसादेशः, 'सङ्क्या' इति पूर्वपदप्रर्कृतिस्वरत्वम् । विपूर्वात् तनोतेश् छान्दसे लिटि 'तनिपत्योश्छन्दसि' इत्युपधालोपः । अथ ये च इमं **यज्ञं** स्वधयान्नेन हविरात्मना **ददन्ते** उत्पादयन्ति, उत्पाद्य वा देवेभ्यो दधति । ददतिर् भौवादिकः । 

**तेषां** सर्वेषां **यच् छिन्नं** भेदन-निमित्तेन प्राप्तं वैगुण्यं **एतत् प्रतिदधामि** अनयाहुत्या प्रतिविहितं करोमि । 

यद्वा - समर्थे **प्रति**-शब्दः; **यच् छिन्नम् एतत्** सन्दधामि सन्ततमविच्छिन्नमनयाहुत्या करोमि, स्वाहुतं चेदमस्तु ॥
</details>

<details><summary>सायण-टीका</summary>

त्रयस्रिँशदिति। कल्पः — “अथान्यत्संस्कृत्य कपालेष्वतिसृजेत्त्रयस्रिँश-त्तन्तव इति” इति।  
मन्त्रशेषस्तु — “ये वितत्निरे य इमं यज्ञँ स्वधया ददन्ते तेषां छिन्नं प्रत्येतद्दधामि स्वाहा घर्मो देवाँ अप्येतु” इति।  
चतुर्थकाण्डे प्रजापतिर्मनसाऽन्धोऽच्छेत इत्यस्मिन्ननुवाक इष्टकोपधानार्था यज्ञतनुनामकास्त्रयस्त्रिंशन्मन्त्रा आम्नाताः। तन्मन्त्रप्रतिपाद्या यज्ञतनव इह तन्तुस्थानीयाः। यथा तन्तुभिः पटो निष्पाद्यते तथा तास्तनवो यज्ञं विस्तारयन्ति। ते तन्तवो यज्ञनिष्पादकाः। येऽप्यृत्विगादयः स्वधया हविषेमं यज्ञं ददन्तेऽनुतिष्ठन्ति तेषां प्राजापत्यादीनां यज्ञाभिमानिदेवानामृ- त्विगादियज्ञाङ्गानां च मध्ये यत्स्वरूपं विच्छिन्नं तदेतत्प्रतिसंधामि। 
</details>
