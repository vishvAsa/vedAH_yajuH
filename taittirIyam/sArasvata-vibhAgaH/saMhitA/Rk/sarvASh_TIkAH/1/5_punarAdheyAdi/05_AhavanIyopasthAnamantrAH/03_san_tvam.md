+++
title = "03 सन् त्वम्"

+++


<details><summary>Keith</summary>

Thou, O Agni, hast attained the radiance of the sun, the praises of the Rsis, thy beloved abode.  
Thou, O Agni, hast the radiance of the sun; grant me life, radiance, and offspring.
</details>

<details><summary>मूलम्</summary>

सन्त्वम॑ग्ने॒ सूर्य॑स्य॒ वर्च॑साऽगथा॒स्समृषी॑णाँ स्तु॒तेन॒ सम्प्रि॒येण॒ धाम्ना॑ ।  
त्वम॑ग्ने॒ सूर्य॑वर्चा असि॒ सम्मामायु॑षा॒ वर्च॑सा प्र॒जया॑ सृज ॥ [20]
</details>

<details><summary>भट्टभास्कर-टीका</summary>

इयं जगती वृद्धपदा ॥ हे **अग्ने** त्वं **सूर्यस्य वर्चसा** दीप्त्या **समगथाः** सङ्गच्छसे । छान्दसो लुङ्, 'समो गमृच्छि' इत्यात्मनेपदम् 'मन्त्रे घस' इति च्लेर्लुक्, 'वागमः' इति सिचः कित्त्वम् । ऋषीणां मन्त्रद्रष्टॄणां मन्त्राणां वा स्तुतेन स्तुत्या च समगथाः इत्येव । प्रियेण च धाम्ना स्थानेनाहवनीयेन समगथाः सम्पृक्तोसि । यस्मादेवं तस्मात् हे अग्ने त्वं सूर्यवर्चाः सूर्येण तुल्यतेजा असि । यद्वा - सूर्यस्य वर्चस्त्वमसि । स त्वं मां त्वाम्प्रपन्नमायुषा शतायुष्ट्वेन वर्चसा प्रजया च सत्पुत्रपौत्रादिपरम्परया संसृज सङ्गमय ॥

इति पञ्चमे अग्न्युपस्थानन्नाम पञ्चमोनुवाकः ॥
</details>