+++
title = "मनो ज्योतिर्"
unicode_script = "devanagari"

+++


<details><summary>Keith</summary>

Mind, light, rejoice in the oblation.  
May be unite this scattered sacrifice;  
May Brhaspati extend it;  
May the All-gods rejoice herein.
</details>

<details><summary>मूलम्</summary>

मनो॒ ज्योति॑र्जुषता॒माज्यव्ँ॒विच्छि॑न्नय्ँ य॒ज्ञँ समि॒मन्द॑धातु ।  
बृह॒स्पति॑स्तनुतामि॒मन्नो॒ विश्वे॑ दे॒वा इ॒ह मा॑दयन्ताम्  ॥
</details>

<details><summary>पद-पाठः</summary>

मनः॑ । ज्योतिः॑ । जु॒ष॒ता॒म् । आज्य॑म् । विच्छि॑न्न॒मिति॒ वि-छि॒न्न॒म् । य॒ज्ञम् । समिति॑ । इ॒मम् । द॒धा॒तु॒ ॥ बृह॒स्पतिः॑ । त॒नु॒ता॒म् । इ॒मम् । नः॒ । विश्वे॑ । दे॒वाः । इ॒ह । मा॒द॒य॒न्ता॒म् ॥ 
</details>

<details><summary>भट्टभास्कर-टीका</summary>

हे अग्ने तव **ज्योतिः** कीदृशं मननीयम् ।  

यद्वा - **मनश्** शेषमुद्वासितेन पीडितं यन् मननीयम् एवासीत्  
नान्यत्वे[त्र]विद्यते तद् इदम् **आज्यं जुषतां** सेवतां अनेन कर्मणा पूर्ववत्समृद्धमस्तु । 

यद्वा - **मनस्** सदा मननीयं मनोहरं अग्न्याख्यं **ज्योतिः** उद्वासनापराधं चेतस्य् अकृत्वा **जुषताम् आज्यम्** इति । ततो **विच्छिन्नम्** उद्वासने तव **यज्ञम् इमं सन्दधातु** । 

बृहस्पतिश्च नः अस्माकमिमं यज्ञं तनुतां विश्वे देवाश्च इहास्मिन्कर्मणि मादयन्तां मोद(य)न्ताम् । मद तृप्तियोगे चुरादिः । बृहस्पतिशब्दश्च पारस्करादिः, वनस्पत्यादिश्च । तेन सुडागमः, पूर्वोत्तरपदयोर्युगपत्प्रकृतिस्वरत्वं च ॥
</details>


<details><summary>सायण-टीका</summary>

मनो ज्योतिरिति।  

कल्पः - “अथान्तर्वेद्यद्भिर्मार्जयते मनो ज्योतिर्जुषता-माज्यं विच्छिन्नं यज्ञँ समिमं दधातु। बृहस्पतिस्तनुतामिमं नो विश्वे देवा इह मादयन्तामिति” इति।   

मनो ज्योतिर्मननीयोऽयमग्निस्तत्तदाहुतिष्वाज्यं सेवताम्। केनापि वैकल्येन विच्छिन्नमिमं यज्ञं वैकल्यपरिहारेण संदधातु। बृहस्पतिः स्वयमेव नोऽस्मदीयमिमं यज्ञ तनुताम्। विश्वे देवा इड यज्ञे मादयन्तां तृप्यन्तु। 
</details>
