+++
title = "03 विषुरूपा यत्"

+++


<details><summary>Keith</summary>

When ye that are various become of one form;  
Over thee as thou goest among the gods for help let thy comrades  
And thy father and mother rejoice.
</details>

<details open><summary><h4>विश्वास-प्रस्तुतिः ...{Loading}...</h4></summary>

+++(शरीर-खण्डानि!)+++ विषु॑रूपा॒ यत् **सल॑क्ष्माणो॒**+++(=सलक्षणा [हवीरूपेण])+++ **भव॑थ**,  
दे॒व॒त्रा+++(=देवस्थानं)+++ यन्त॒म्, अव॑से॒, +++(तस्य पशोः)+++ सखा॑यः   
अनु॑ त्वा मा॒ता-पि॒तरो॑ **मदन्तु** ।
</details>

<details><summary>मूलम्</summary>

विषु॑रूपा॒ यत् सल॑क्ष्माणो॒ भव॑थ   
दे॒व॒त्रा यन्त॒मव॑से॒ सखा॑यः  
अनु॑त्वा मा॒तापि॒तरो॑ मदन्तु ।
</details>

<details><summary>पद-पाठः</summary>

विषु॑रूपा॒ इति॒ विषु॑-रू॒पाः॒ । यत् । सल॑क्ष्माण॒ इति॒ स-ल॒क्ष्मा॒णः॒ । भव॑थ । 

दे॒व॒त्रेति॑ देव-त्रा । यन्त॑म् । अव॑से । खा॑यः । अन्विति॑ । त्वा॒ । मा॒ता । पि॒तरः॑ । म॒द॒न्तु॒ । 
</details>

<details><summary>भट्टभास्कर-टीका</summary>

किञ्च - हे पशो! सर्वेपि यूयं **विषुरूपा** नानारूपा अतुल्यस्वरूपा अपि सन्त इदानीं **सलक्ष्माणः** समानलक्षणा हवी-रूपेण वा ऽवदान-रूपेण वा देवान् गच्छन्तस् तुल्यस्वरूपा **यद्** यस्माद् **भवथ** । तव खलु हविष्ट्वापत्तौ सर्वेपि युष्मत्-सम्बन्धिनः पशवो जात्य्-अभेदात् हविस्-स्वरूपास् सम्पद्यन्ते । 

'समानस्य छन्दसि' इति सभावः । यद्वा - सह लक्ष्मणा वर्तन्त इति **सलक्ष्माणस्** सल्लक्षणोपेताः हविष्ट्वापत्त्या सर्वेपि यूयं **भवथ** । 'वोपसर्जनस्य' इति सहस्य सभावः, 'अदुपदेशात्'इति लसार्वधातुकानुदात्तत्वम् ।  
'विषुरूपा ह्येते सन्तस्सलक्ष्माणः एतार्हि भवन्ति' `इति ब्राह्मणम् ।

तस्माद् **देवत्रा यन्तं** देवान् गच्छन्तम् ।  
'देवमनुष्यपुरुष' इति त्राप्रत्ययः ।  

**सखायस्** समान-ख्याना बन्धवः ।  
'समाने ख्यस्सचोदात्तः' इतीञ्प्रत्ययः ।

ते च मातरश्च पितरश्च त्वाम् **अनुमदन्तु** अनुमन्यन्ताम् - अनुमोदन्ताम् इति यावत् । अहो! अयम् अस्मत्-सम्बन्धी पशुर् हवी-रूपम् आपन्नो देवांस् तर्पयितुं याति, ततस् स्वयम् अपि देवो भविता, ततो वयम् अपि देवीभूय तेन सह स्वर्गे मोदितास्महे, ततस् सर्वं कुलम् अनुगृहीतं भविष्यतीति । 

तदेवाह - **अवसे** रक्षणाय तव चात्मनश् च । तृप्त्यर्थं वा, अवतिर्हि तृप्तौ च पठ्यते । तस्मादसुन् । 'अनुमतमेवैनं मात्रा पित्रा सुवर्गं लोकं गमयति' ` इति च ब्राह्मणम् । मदि हर्षे दैवादिकः विकरणव्यत्ययेन शप् ॥
</details>

