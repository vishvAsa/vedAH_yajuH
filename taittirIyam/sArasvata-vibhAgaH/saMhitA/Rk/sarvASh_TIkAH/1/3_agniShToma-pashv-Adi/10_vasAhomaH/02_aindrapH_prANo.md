+++
title = "02 ऐन्द्रᳶ प्राणो"

+++

<details><summary>भास्करोक्त-विनियोगः</summary>

2पशोर् अवदानानि सम्मृशति - ऐन्द्रः प्राण इत्यनुष्टुभा षट्पदया ॥
</details>

<details><summary>Keith</summary>

May Indra's expiration be set in every limb;  
May Indra's inspiration be in every limb.
O god Tvastr, let mind be united for thee,
</details>

<details><summary>मूलम्</summary>

ऐ॒न्द्रᳶ प्रा॒णो अङ्गे॑अङ्गे॒ नि दे॑ध्यत् ।  
एै॒न्द्रो॑ऽपा॒नो अङ्गे॑अङ्गे॒ वि बो॑भुवत् ।  
देव॑ त्वष्ट॒र् भूरि॑ ते॒ सँस॑मेतु +++(एकीकरणाय)+++ ।
</details>

<details><summary>पद-पाठः</summary>

ऐ॒न्द्रः । प्रा॒ण इति॑ प्र-अ॒नः । अङ्गे॑अङ्ग॒ इत्यङ्गे॑-अ॒ङ्गे॒ । नीति॑ । दे॒ध्य॒त् । 

ऐ॒न्द्रः । अ॒पा॒न इत्य॑प-अ॒नः । अङ्गे॑अङ्ग॒ इत्यङ्गे॑-अ॒ङ्गे॒ । वीति॑ । बो॒भु॒व॒त् ।

देव॑ । त्व॒ष्टः॒ । भूरि॑ । ते॒ । सँस॒मिति॒ सम्-स॒म् । ए॒तु॒ । 


</details>

<details><summary>भट्टभास्कर-टीका</summary>

2पशोरवदानानि सम्मृशति - ऐन्द्रः प्राण इत्यनुष्टुभा षट्पदया ॥  
इन्द्र इश्वरः शारीर आत्मा तस्यायम् **ऐन्द्रः प्राणः** । 'ऐन्द्रः खलु वै देवतया' इति ब्राह्मणम् । सः अस्य पशोरङ्गेअङ्गे सर्वेष्ववयवेषु **निदेध्यत्** नियमेनात्यर्थं ध्रियतां तिष्ठत्वित्यर्थः, ऐन्द्रत्वादेव । धीङ् आधारे, यङ्लुगान्ताल्लेट्, 'लेटोऽडाटौ' इत्यडागमः, 'नाभ्यस्तस्याचि पिति सार्वधातुके' इति गुणाभावः अलघूपधस्यापि बहुळवचनात् । यद्वा - लटश्शत्रादेशः । आस्त्विति शेषः । यद्वा - विकरणव्यत्ययेन शः, ऐरनेकाचः' इति यणादेशः, 'इतश्च लोपः' । प्राणशब्द उक्तस्वरः । अङ्ग इत्यादौ च' इति सांहितायां प्रकृतिभावः, आम्रेडितस्य 'अनुदात्तं च' इत्यनुदात्तत्वम् । 'घ्नन्ति वा एतत्पशुं यत्संज्ञपयन्ति' इत्यादि ब्राह्मणम् ।

अपानः अधोवृत्तिर्वायुः । सोप्यैन्द्रः; 'ऐन्द्रोऽपानः' इति च ब्राह्मणम् । सः अङ्गेअङ्गे अस्य पशोर्विबोभुवत् अत्यर्थं विभवतु तिष्ठत्विति यावत् । भवतेर्यङ्लुगन्ताल्लेडादि सर्वं पूर्ववत्, 'भूसुवोस्तिङि' इति हि [तीह?] यङ्लुगन्ते नास्ति [प्यस्ति?] । पूर्ववदपानशब्दोपि थाथादिस्वरेणान्तोदात्तः ।  
एवं प्राणापानवत्त्वं पशोस्संपाद्यते । तेन सर्वेपि पशवः प्राणापानवन्तः कृता भवन्ति । 'प्राणापानावेव पशुषु दधाति' इति ब्राह्मणम् ।

हे **देव त्वष्टः** । पादादित्वात्प्रथमं न निहन्यते । 'नामन्त्रिते समानाधिकरणे' इति तस्याविद्यमानत्वनिषेधाद्द्वितीयं निहन्यत एव । **भूरि** सर्वं **संसमेतु** सङ्गच्छताम् । **ते** त्वत्तः त्वत्-प्रसादाद् इति यावत् । 

'त्वाष्ट्रा हि देवतया पशवः' इति ब्राह्मणम् ।  
एतद् उक्तं भवति, यद् विकर्तने पश्वङ्गं विच्छिन्नम् अवशिष्टं तत्सर्वं त्वया आर्द्रतया एकीकार्यम् इति । एवं हि कृत्स्नेन पशुना यागः कृतो भवति । 'प्रसमुपोदः पादपूरणे' इति समो द्विर्वचनम् । 'अनुदात्तं च' इति द्वितीयस्यानुदात्तत्वम् ।
</details>
