+++
title = "03 देवीर् आपो,"

+++


<details><summary>भास्करोक्त-विनियोगः</summary>

4अप्सु बर्हिः प्रास्याभिजुहोति - देवीराप इति यजुरन्तया गायत्र्या ॥ मदिन्तम इत्यन्तं व्याख्यातम् ।
</details>


<details><summary>मूलम् (संयुक्तम्)</summary>

देवी॑रापो अपान्नपा॒द्य ऊ॒र्मिर्ह॑वि॒ष्य॑ इन्द्रि॒यावा॑न्म॒दिन्त॑मः
तन्दे॒वेभ्यो॑ देव॒त्रा ध॑त्त
</details> 
<details><summary>Keith</summary>

Ye divine waters, child of the waters, that wave,  
Which is rich in oblation, powerful and sweetest,  
Give to the gods among the gods,  
Pure to the drinkers of the pure, (to them) whose share ye are;
</details>

<details><summary>मूलम्</summary>

देवी॑रापो अपान्नपा॒द् य ऊ॒र्मिह॑वि॒ष्यः॑ ।  
इ॒न्द्रि॒यावा॑न्म॒दिन्त॑म॒स्तन्दे॒वेभ्यो॑ देव॒त्रा ध॑त्त॥  
शु॒क्रँ शु॑क्र॒पेभ्यो॒ येषा॑म् भा॒गस्स्थ । 
</details>


<details><summary>पद-पाठः</summary>

देवीः॑ । आ॒पः॒ । अ॒पा॒म् । न॒पा॒त् । यः । ऊ॒र्मिः । ह॒वि॒ष्यः॑ ।   

इ॒न्द्रि॒यावा॒निती॑न्द्रि॒य-वा॒न् । म॒दिन्त॑मः ।   

तम् । दे॒वेभ्यः॑ । दे॒व॒त्रेति॑ देव-त्रा । ध॒त्त॒ ।   
शु॒क्रम् । शु॒क्र॒पेभ्य॒ इति॑ शुक्र-पेभ्यः॑ । येषा॑म् । भा॒गः । स्थ । 

</details>

<details><summary>भट्टभास्कर-टीका</summary>



- [ हे देवीरापः । 'विभाषितं विशेषवचने बहुवचनम्' इति पूर्वस्य विद्यमानत्वात् आप इति निहन्यते । हे अपां नपात् - चतुर्थो नप्ता; अपां नप्तः; अग्नेराहुतिः, आहुत्या आदित्यः, आदित्याद्वृष्टिः; अद्भ्य ओषधयः, ओषधीभ्योन्नं, अन्नादग्निः, इत्युभयथापि अपान्नपात् अग्निः । न पातयतीति नपात्, क्विपि णिलोपः, नञ्समासे 'नभ्राण्नपात्' इति नलोपाभावः; आपो इत्यस्य संहितायां 'आपो जुषाणः' इत्यादिना प्रकृतिभावः, 'सुबामन्त्रिते पराङ्गवत्सरे' इत्यपामित्यस्य पराङ्गवद्भावः, तेन षष्ठ्यामन्त्रितसमुदायो निहन्यते । युष्मदीयो य ऊर्मिर्हविष्यः । हविरर्हतीति 'छन्दसि च' इति यत्प्रत्ययः । इन्द्रियावान् वीर्यवान् । 'मन्त्रे सोमाश्वेन्द्रिय' इति दीर्घः । मदिन्तमः मादयितृतमः । मदी हर्षे, अस्मादन्तर्भावितण्यर्थात् 'शमित्यष्टाभ्यो घिनुण्' इति घिनुण्, घटादित्वात् 'मितां ह्रस्वः' इति ह्रस्वत्वम्, 'नाद्घस्य' इति तमपो नुडागमः ।]

तं यथोक्तगुणविशिष्टमूर्मिं देवत्रा देवेषु धत्त स्थापयत । किमर्थं? देवेभ्यः देवार्थं देवानामेवोपभोगार्थम् । 'देवमनुष्यपुरुष' इत्यादिना त्राप्रत्ययः । यद्वा - देवाधीनं धत्त  देवानामेवोपभोगार्थम् । 'देये त्रा च' इति त्रापत्ययो दधातियोगेपि भवति, देवयागार्थमस्मभ्यं धत्तेति यावत् ।

पुनश्च विशेष्यते - शुक्रं सोमं सोमीभविष्यन्तम् । केभ्यः? शुक्रपेभ्यः देवानां मध्ये ये शुक्रपास्सोमपास्तेभ्यः । पुनश्च देवा विशेष्यन्ते - हे आपः येषां देवानां यूयं भागस्स्थ्य भागभूता भविष्यथ तेभ्यो धत्तेति । भागशब्दः 'कर्षात्वतः' इत्यन्तोदात्तः ॥
</details>

