+++
title = "02 शृणोत्व् अग्निस्"

+++


<details><summary>Keith</summary>

Let Agni (kindled) with the kindling-stick hear my appeal, Let the waters hear, and the divine Dhisanas;  
Hearken, ye pressing stones, to the sacrifice of me the wise one, Let the god Savitr hearken to my appeal.
</details>

<details><summary>मूलम्</summary>

शृ॒णोत्व॒ग्निस्स॒मिधा॒ हव॑म्मे शृ॒ण्वन्त्वापो॑ धि॒षणा᳚श्च दे॒वीः ।  
शृ॒णोत॑ ग्रावाणो वि॒दुषो॒ नु [22] य॒ज्ञꣳ शृ॒णोतु॑ दे॒वस्स॑वि॒ता हव॑म्मे ॥
</details>

<details><summary>भट्टभास्कर-टीका</summary>

3एकधनादिलक्षणा अपो जिघृक्षन् स्रुचि चतुर्गृहीतं गृहीत्वा आहवनीये जुहोति - श्रुणोत्वग्निरिति त्रिष्टुभा चतुष्पदया ॥ समिध्यतेनयाग्निरिति समिधाज्याहुतिरुच्यते । इन्धेः क्विप्, अनुनासिकलोपः, कृदुत्तरपदप्रकृतिस्वरत्वम् । अनया सन्दीप्त्या आज्याहुत्या तृप्तोग्निर्मदीयं हवमाह्वानं शृणोतु । 'बहुलं छन्दसि' इति ह्वयतेः प्राक्प्रत्ययोत्पत्तेस्सम्प्रसारणे कृते 'ऋदोरप्' इत्यप् । यद्वा - 'भावेनुपसर्गस्य' इत्यप्सम्प्रसारणं च ।  
 किञ्च - याश्चापो मया गृहीष्यन्ते ताश्चानयाहुत्या मम हवं शृण्वन्तु । कीदृश्यः । **धिषणाः** धृष्टाः याग-सम्पादन-निपुणाः । 'धृषेर्धिष च संज्ञायाम्' इति क्युप्रत्ययः । **देवीः** देव्यः दानादिगुणयुक्ताः । 'वा छन्दसि' इति पूर्वसवर्णदीर्घत्वम् ।  
यद्वा - **धिषणाः** विद्याः, 'विद्या वै धिषणा' इति । दानादिगुणयुक्ताश्च शृण्वन्त्विति । चशब्देन तासां समुच्चयः ।   

अधुना प्रत्यक्षवदुच्यते - हे ग्रावाणः । ग्रावाणो ग्रावकल्पा इत्येके । वर्षणशीला मेघा इत्यन्ये । ग्रावाण एवेत्यपरे । यूयमपि शृणोत श्रुणुत । 'तप्तनप्तनधनाश्च' इति तप् । किं? विदुषोस्य यजमानस्य यज्ञम् । नु इति वितर्के, ननु विदुषोस्य यज्ञश्श्रोतव्य इति । क्षिप्रं श्रुणुतेति वा । यद्वा - प्रथमाबहुवचनस्य व्यत्ययेन शस्, नुशब्दश्च इवार्थे, विद्वांस इव शृणुत इत्यर्थः ।   

किञ्च - देवस्सविता सर्वस्य प्रेरकः मे मदीयं हवं शृणोतु । 'सवितृप्रसूत एव देवताभ्यो निवेद्यापोच्छैति' `इति ब्राह्मणम् । अग्न्यादयो मे हवं श्रुत्वा आगच्छन्तु, यज्ञं निर्वर्तयन्त्विति भावः ॥
</details>

<details><summary>मूलम् (संयुक्तम्)</summary>

देवी॑रापो अपान्नपा॒द्य ऊ॒र्मिर्ह॑वि॒ष्य॑ इन्द्रि॒यावा᳚न्म॒दिन्त॑मः
तन्दे॒वेभ्यो॑ देव॒त्रा ध॑त्त
</details>