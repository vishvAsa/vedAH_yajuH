+++
title = "02 हविष्मतीर् इमा"

+++


<details><summary>Keith</summary>

These waters are rich in oblation,  
Rich in oblation is the divine sacrifice,  
Rich in oblation he seeks to win (the gods?),  
Rich in oblation be the sun.
</details>

<details><summary>मूलम्</summary>

ह॒विष्म॑तीरि॒मा आपो॑ ह॒विष्मा᳚न्दे॒वो अ॑ध्व॒रः ।   
ह॒विष्मा॒ꣳ॒ आ वि॑वासति ह॒विष्माꣳ॑ अस्तु॒ सूर्यः॑ ॥
</details>

<details><summary>भट्टभास्कर-टीका</summary>

1वसतीवरीर्गृह्णाति - हविष्मतीरिति चतुष्पदया ॥ 'अनुष्टुभा गृह्णाति' इत्यादि ब्राह्मणम् । 

**इमा** वसतीवरीसंज्ञा आप **हविष्मतीः** हविष्मत्यः हविषा सोमेन संस्कार्येण तद्वत्यः सोमसंस्कारकारका इत्यर्थः । 'वा छन्दसि' इति पूर्वसवर्णदीर्धत्वम् । एताभिश्च सोमम् अनुप्रविश्य स्वयम् अपि हविष्ट्वम् आपन्नाभिर् **हविष्मान् अस्तु** । **देवो** देवनादिगुणो **ऽध्वरो** यागः, हिंसक-रहितत्वात् । 'नञ्सुभ्याम्' इत्युत्तरपदान्तोदात्तत्वम् । यद्वा - यागेनाराध्यो देवस्सर्वविजयी हविष्मानस्तु । 'अनुदात्ते च कुधपरे' इति संहितायां देवो इति प्रकृत्या भवति ।   

ततश् चानेनैव प्रकारेण यजमानोपि **हविष्मान्** सन् **आविवासति** आविवासतु परिचरतु **देवान्** । 'आतोऽटि नित्यम्' इति संहितायां नकारस्य रुत्वम्, 'अत्रानुनासिकः पूर्वस्य तु वा', 'अनुनासिकात्परोनुस्वारः' ।  

तदर्थम् एताभिर्गृह्यमाणाभिः हविष्मान्भगवान् सूर्योस्तु । एतासां हविष्ट्वसम्पादनाय यावद्ग्रहणमस्तं नेयादित्यर्थः । 'यस्यागृहीता अभि निम्रोचेत्' इत्यादि ब्राह्मणम् । पूर्ववत्संहितायां रुत्वम् । 'देवा वै यज्ञमाग्नीध्रे व्यभजन्त ततो यदत्यशिष्यत' इत्यादि ब्राह्मणं समस्तोनुवाकः ॥
</details>