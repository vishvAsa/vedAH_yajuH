+++
title = "02 ते ते"

+++


<details><summary>Keith</summary>

To these dwellings of thine are we fain+++(=apt)+++ to go,  
Where are the many-horned active kine;  
There is resplendent the highest step  
Of the wide-stepping Visnu, the mighty!
</details>

<details><summary>मूलम्</summary>

ते ते॒ धामा᳚न्युश्मसि [10] ग॒मध्ये॒ गावो॒ यत्र॒ भूरि॑शृङ्गा अ॒यासः॑ ।   
अत्राह॒ तदु॑रुगा॒यस्य॒ विष्णोः᳚ पर॒मम्प॒दमव॑ भाति॒ भूरेः᳚ ॥
</details>

<details><summary>भट्टभास्कर-टीका</summary>

11यूपं वैष्णवीभ्यामृग्भ्यां कल्प्यति स्थापयति - ते ते धामानि ... विष्णोः कर्माणि पश्यतेति ॥
तत्र प्रथमा चतुष्पदा त्रिष्टुप् । द्वितीया त्रिपदा गायत्री ।  
'वैष्णव्यर्चा कल्पयति वैष्णवो वै देवतया' इत्यादि ब्राह्मणम् । 'द्वाभ्यां कल्पयति' इत्यादि च ।  
वैष्णवत्वाद्यूपो विष्णुरूपेण स्तूयते । त इति द्वितीयाबहुवचनस्य 'सुपां सुलुक्' इति शे आदेशः, प्रगृह्यत्वाभावो व्यत्ययेन, लिङ्गविभक्तिव्यत्ययेन वा ।   
हे **विष्णो** तव तानि **धामानि** स्थानानि **गमध्ये** गन्तुं यजमानो गच्छेदिति यावत् । तुमर्थे अध्येन्प्रत्ययः, अध्यैप्रत्ययस्य वा वर्णव्यत्ययेन एकारः । तव तानि **धामानि** गन्तुं **उश्मसि** उश्मः कामयामहे । वष्ठेर्ग्रहिज्यादिना सम्प्रसारणम्, 'इदन्तो मसिः', 'अन्येषामपि दृश्यते' इति तस्य संहितायां दीर्घः ।   

कानीत्याह – **यत्र** येषु धामसु **गावो** रश्मयः **भूरिशृङ्गाः** बह्वग्राः, **अयासः** गमनशीलाः । एतेः पचाद्यच्, 'आज्जसेरसुक्' । यत्र बहुमुखा रश्मयो विसर्पन्तीति । यद्वा - यत्र गावो गन्तारो जनाः । 'गमेर्डो' इति डोप्रत्ययः । भूरिशृङ्गाः महादीप्तयो भवन्तीति । दीप्तिनामसु हि शृङ्गाणीत्यध्यायान्ते पठ्यते ।  

पुनश्च विशेष्यन्ते - अयासः अनपायाः अप्रच्यूताः । यातेरसुनि याः, नञ्बहुव्रीहौ 'नञ्सुभ्याम्' इत्युत्तरपदान्तोदात्तत्वम् ।  

धामानि पुनर्विशेष्यन्ते - अत्राह अत्रैव । अहेत्यवधारणे । येष्वेव धामसु उरुगायस्य उरुभिर्महात्माभिर्गीयत इत्युरिगायः । गायतेः कर्मणि घञ्, थाथादिस्वरेणोत्तरपदान्तोदात्तत्वम् । भूरेः महतो महाबलस्य विष्णोः विश्वं व्याप्नुवतः । 'विशेः किच्च' इति नुप्रत्ययः, तत्र हि निदिति वर्तते । यस्त्वं महाबलो महात्मभिस्स्तूयमानो विश्वं व्याप्नुवन्नभूः 'विचक्रमाणस्त्रेधोरुगायः' इति मन्त्रप्रसिद्धः तस्य तव तत्तादृशविक्रमकृत् परममुत्तमं पदंम् तदप्येष्वेव धामसु अवभाति दीप्यते, तस्मात्तानि धामानि गन्तुमुश्म इति । एवं प्रत्यक्षकृतोयं मन्त्रः । द्वितीयस्तेशब्दोस्मिन्पक्षे युष्मदादेशः । यद्वा - परोक्षकृत एवायम् । ते ते इति वीप्सा । तानि तानि धामानि गन्तुमुश्मः । 'नित्यवीप्सयोः' इति शेप्रत्ययान्तस्य द्विर्व- चनम्, ' अनुदात्तं च` इति द्वितीयस्यानुदात्तत्वम् । स्पष्टमन्यत् ॥
</details>