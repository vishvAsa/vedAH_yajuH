+++
title = "02 भवतं नस्"

+++


<details><summary>Keith</summary>

Be ye of one mind for us,  
one dwelling, spotless.  
Harm not the sacrifice   
nor the lord of the sacrifice, O all-knowing;  
be ye two auspicious to-day with us.
</details>

<details><summary>मूलम्</summary>

भव॑तं न॒स्सम॑नसौ॒ समो॑कसावरे॒पसौ॑ ।  
मा य॒ज्ञँ हिँ॑सिष्ट॒म्मा य॒ज्ञप॑तिञ्जातवेदसौ ।  
शि॒वौ भ॑वतम॒द्य नः॑ ॥
</details>

<details><summary>पद-पाठः</summary>

भव॑तम् । [12] नः॒ । सम॑नसा॒विति॒ स-म॒न॒सौ॒ । समो॑कसा॒विति॒ सम्-ओ॒क॒सौ॒ । अ॒रे॒पसौ॑ ॥ 

मा । य॒ज्ञम् । हिँ॒सि॒ष्ट॒म् । मा । य॒ज्ञप॑ति॒मिति॑ य॒ज्ञ-प॒ति॒म् । जा॒त॒वे॒द॒सा॒विति॑ जात-वे॒द॒सौ॒ ।   

शि॒वौ । भ॒व॒त॒म् । अ॒द्य । नः॒ ॥
</details>


<details><summary>भट्टभास्कर-टीका</summary>

11जातम् अग्निम् आहवनीये प्रहरति - भवतन्न इति पङ्क्त्या पञ्चपदया वस्वष्टऋतुदशाक्षरया ॥ +++(वसु-८. अष्ट८,=१६ अक्षराणि। ऋतु-६ दश १०=१६ अक्षराणि। )+++

योग्निः पुरा भवत्य् आहवनीये, यश् चेदानीं मथित्वा प्रणीयते, हे तौ द्वाव् अग्नी **भवतं** भूयास्तं **नः** अस्माकं **समनसौ** समान-मनस्कौ अविप्रतिपन्नमनस्कौ । 'समानस्य छन्दसि' इति सभावः ।  
**समोकसौ** सहसमवेतौ समाननिवासाविति यावत् । उच समवाये, सम्पूर्वादसुन्प्रत्ययः, बहुलवचनात्कुत्वम् । समुच्येते इति समोकसौ । 'गतिकारकयोरपि पूर्वपदप्रकृतिस्वरत्वं च' इति पूर्वपदप्रकृतिस्वरत्वम् ।  

यद्वा - सम्शब्दस्य समानार्थ-वृत्तेर् बहुव्रीहिः । सम्भावौ वा समानस्य छान्दसः । **अरेपसौ** अपापौ पापाभिनिवेशरहितौ । 'नञ्सुभ्याम्' इत्युत्तरपदान्तोदात्तत्वम् । यस्मादरेपसौ तस्माद्यज्ञमिमं मा हिंसिष्टम् । मा च यज्ञपतिं यजमानम् । 'पत्यावैश्वर्ये' इति पूर्वपदप्रकृतिस्वरत्वम् । हे जातवेदसौ जातप्रज्ञानौ जातधनौ वा । वेत्तेर्विन्दतेर्वा असुन् । यद्वा - जातं विश्वं वित्तो विन्दत इति वा कारकपूर्वादसुन्, पूर्ववत्प्रकृतिस्वरत्वम्, इह तु आष्टमिकमाद्युदात्तत्वम् ।  

तादृशौ युवां अद्य अस्मिन्कर्मकाले नः अस्माकं शिवौ शान्तौ भवतम् । 'सद्यः परुत्' इत्यत्र इदमोद्यशब्दो निपात्यते । 'अग्निः पुरा भवत्यग्निं मथित्वा प्र हरति' इत्यादि ब्राह्मणम् ॥
</details>