<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>&#43;द्राविडम् on यजुर्वेदे विश्वासटिप्पन्यः</title>
    <link>https://vishvAsa.github.io/vedAH_yajuH/taittirIyam/sArasvata-vibhAgaH/brAhmaNam/mUlam/drAviDam/</link>
    <description>Recent content in &#43;द्राविडम् on यजुर्वेदे विश्वासटिप्पन्यः</description>
    <generator>Hugo</generator>
    <language>en-us</language>
    <atom:link href="https://vishvAsa.github.io/vedAH_yajuH/taittirIyam/sArasvata-vibhAgaH/brAhmaNam/mUlam/drAviDam/index.xml" rel="self" type="application/rss+xml" />
    <item>
      <title>ब्राह्मणम् फ़ुल्ल्</title>
      <link>https://vishvAsa.github.io/vedAH_yajuH/taittirIyam/sArasvata-vibhAgaH/brAhmaNam/mUlam/drAviDam/brAhmaNam_full/</link>
      <pubDate>Mon, 01 Jan 0001 00:00:00 +0000</pubDate>
      <guid>https://vishvAsa.github.io/vedAH_yajuH/taittirIyam/sArasvata-vibhAgaH/brAhmaNam/mUlam/drAviDam/brAhmaNam_full/</guid>
      <description>&lt;p&gt;-उट्टङ्कितपाठः &lt;a href=&#34;http://parankusan.cloudapp.net/Integrated/Login.aspx&#34;&gt;पराङ्कुशाचार्यजालक्षेत्राल्&lt;/a&gt; लब्धः।&#xA;अध्ययनसम्पादनसौकर्याभ्याम् अत्र रक्षितः।&lt;/p&gt;&#xA;&lt;p&gt;ब्रह्म॒ सन्ध॑त्त॒न्तन्मे॑ जिन्वतम् ।&#xA;क्ष॒त्त्रँ सन्ध॑त्त॒न्तन्मे॑ जिन्वतम् ।&#xA;इषँ॒ सन्ध॑त्त॒न्ताम्मे॑ जिन्वतम् ।&#xA;ऊर्जँ॒ सन्ध॑त्त॒न्ताम्मे॑ जिन्वतम् ।&#xA;र॒यिँ सन्ध॑त्त॒न्ताम्मे॑ जिन्वतम् ।&#xA;पुष्टिँ॒ सन्ध॑त्त॒न्ताम्मे॑ जिन्वतम् ।&#xA;प्र॒जाँ सन्ध॑त्त॒न्ताम्मे॑ जिन्वतम् ।&#xA;प॒शून्त्सन्ध॑त्त॒न्तान्मे॑ जिन्वतम् ।&#xA;स्तु॒तो॑ऽसि॒ जन॑धाः ।&#xA;दे॒वास्त्वा॑ शुक्र॒पाᳶ प्रण॑यन्तु ॥ 1 ॥&lt;br&gt;&#xA;सु॒वीरा॑ᳶ प्र॒जाᳶ प्र॑ज॒नय॒न्परी॑हि ।&#xA;शु॒क्रश्शु॒क्रशो॑चिषा ।&#xA;स्तु॒तो॑ऽसि॒ जन॑धाः ।&#xA;दे॒वास्त्वा॑ मन्थि॒पाᳶ प्रण॑यन्तु ।&#xA;सु॒प्र॒जाᳶ प्र॒जाᳶ प्र॑ज॒नय॒न्परी॑हि ।&#xA;म॒न्थी म॒न्थिशो॑चिषा ।&#xA;स॒ञ्ज॒ग्मा॒नौ दि॒व आपृ॑थि॒व्यायुः॑ ।&#xA;सन्ध॑त्त॒न्तन्मे॑ जिन्वतम् ।&#xA;प्रा॒णँ सन्ध॑त्त॒न्तम्मे॑ जिन्वतम् ।&#xA;अ॒पा॒नँ सन्ध॑त्त॒न्तम्मे॑ जिन्वतम् ॥ 2 ॥&lt;br&gt;&#xA;व्या॒नँ सन्ध॑त्त॒न्तम्मे॑ जिन्वतम् ।&#xA;चक्षु॒स्सन्ध॑त्त॒न्तन्मे॑ जिन्वतम् ।&#xA;श्रोत्रँ॒ सन्ध॑त्त॒न्तन्मे॑ जिन्वतम् ।&#xA;मन॒स्सन्ध॑त्त॒न्तन्मे॑ जिन्वतम् ।&#xA;वाचँ॒ सन्ध॑त्त॒न्ताम्मे॑ जिन्वतम् ।&#xA;आयु॑स्स्थ॒ आयु॑र्मे धत्तम् ।&#xA;आयु॑र्य॒ज्ञाय॑ धत्तम् ।&#xA;आयु॑र्य॒ज्ञप॑तये धत्तम् ।&#xA;प्रा॒णस्स्थ॑ᳶ प्रा॒णम्मे॑ धत्तम् ।&#xA;प्रा॒णय्ँ य॒ज्ञाय॑ धत्तम् ॥ 3 ॥&lt;br&gt;&#xA;प्रा॒णय्ँ य॒ज्ञप॑तये धत्तम् ।&#xA;चक्षु॑स्स्थ॒श्चक्षु॑र्मे धत्तम् ।&#xA;चक्षु॑र्य॒ज्ञाय॑ धत्तम् ।&#xA;चक्षु॑र्य॒ज्ञप॑तये धत्तम् ।&#xA;श्रोत्रँ॑ स्थ॒श्श्रोत्र॑म्मे धत्तम् ।&#xA;श्रोत्रय्ँ॑ य॒ज्ञाय॑ धत्तम् ।&#xA;श्रोत्रय्ँ॑ य॒ज्ञप॑तये धत्तम् ।&#xA;तौ दे॑वौ शुक्रामन्थिनौ ।&#xA;क॒ल्पय॑त॒न्दैवी॒र्विशः॑ ।&#xA;क॒ल्पय॑त॒म्मानु॑षीः ॥ 4 ॥&lt;br&gt;&#xA;इष॒मूर्ज॑म॒स्मासु॑ धत्तम् ।&#xA;प्रा॒णान्प॒शुषु॑ ।&#xA;प्र॒जाम्मयि॑ च॒ यज॑माने च ।&#xA;निर॑स्त॒श्शण्डः॑ ।&#xA;निर॑स्तो॒ मर्कः॑ ।&#xA;अप॑नुत्तौ॒ शण्डा॒मर्कौ॑ स॒हामुना॑ ।&#xA;शु॒क्रस्य॑ स॒मिद॑सि ।&#xA;म॒न्थिन॑स्स॒मिद॑सि ।&#xA;स प्र॑थ॒मस्सङ्कृ॑तिर्वि॒श्वक॑र्मा ।&#xA;स प्र॑थ॒मो मि॒त्रो वरु॑णो अ॒ग्निः ।&#xA;स प्र॑थ॒मो बृह॒स्पति॑श्चिकि॒त्वान् ।&#xA;तस्मा॒ इन्द्रा॑य सु॒तमा जु॑होमि ॥ 5 ॥&lt;br&gt;&#xA;कृत्ति॑कास्व॒ग्निमाद॑धीत ।&#xA;ए॒तद्वा अ॒ग्नेर्नक्ष॑त्त्रम् ।&#xA;यत्कृत्ति॑काः ।&#xA;स्वाया॑मै॒वैन॑न्दे॒वता॑यामा॒धाय॑ ।&#xA;ब्र॒ह्म॒व॒र्च॒सी भ॑वति ।&#xA;मुखव्ँ॒वा ए॒तन्नक्ष॑त्त्राणाम् ।&#xA;यत्कृत्ति॑काः ।&#xA;यᳵ कृत्ति॑कास्व॒ग्निमा॑ध॒त्ते ।&#xA;मुख्य॑ ए॒व भ॑वति ।&#xA;अथो॒ खलु॑ ॥ 6 ॥&lt;br&gt;&#xA;अ॒ग्नि॒न॒क्ष॒त्त्रमित्यप॑चायन्ति ।&#xA;गृ॒हान् ह॒ दाहु॑को भवति ।&#xA;प्र॒जाप॑ती रोहि॒ण्याम॒ग्निम॑सृजत ।&#xA;तन्दे॒वा रो॑हि॒ण्यामाद॑धत ।&#xA;ततो॒ वै ते सर्वा॒न्रोहा॑नरोहन् ।&#xA;तद्रो॑हि॒ण्यै रो॑हिणि॒त्वम् ।&#xA;यो रो॑हि॒ण्याम॒ग्निमा॑ध॒त्ते ।&#xA;ऋ॒ध्नोत्ये॒व ।&#xA;सर्वा॒न्रोहा॑न्रोहति ।&#xA;दे॒वा वै भ॒द्रास्सन्तो॒ऽग्निमाधि॑त्सन्त ॥7 ॥&lt;br&gt;&#xA;तेषा॒मना॑हितो॒ऽग्निरासी॑त् ।&#xA;अथै॑भ्यो वा॒मव्ँवस्वपा॑क्रामत् ।&#xA;ते पुन॑र्वस्वो॒राद॑धत ।&#xA;ततो॒ वै तान् वा॒मव्ँवसू॒पाव॑र्तत ।&#xA;यᳶ पु॒राऽभ॒द्रस्सन्पापी॑या॒न्त्स्यात् ।&#xA;स पुन॑र्वस्वोर॒ग्निमाद॑धीत ।&#xA;पुन॑रे॒वैनव्ँ॑वा॒मव्ँवसू॒पाव॑र्तते ।&#xA;भ॒द्रो भ॑वति ।&#xA;यᳵ का॒मये॑त॒ दानका॑मा मे प्र॒जास्स्यु॒रिति॑ ।&#xA;स पूर्व॑यो॒ᳶ फल्गु॑न्योर॒ग्निमाद॑धीत ॥ 8 ॥&lt;br&gt;&#xA;अ॒र्य॒म्णो वा ए॒तन्नक्ष॑त्त्रम् ।&#xA;यत्पूर्वे॒ फल्गु॑नी ।&#xA;अ॒र्य॒मेति॒ तमा॑हु॒र्यो ददा॑ति ।&#xA;दान॑कामा अस्मै प्र॒जा भ॑वन्ति ।&#xA;यᳵ का॒मये॑त भ॒गी स्या॒मिति॑ ।&#xA;स उत्त॑रयो॒ᳶ फल्गु॑न्योर॒ग्निमाद॑धीत ।&#xA;भग॑स्य॒ वा ए॒तन्नक्ष॑त्त्रम् ।&#xA;यदुत्त॑रे॒ फल्गु॑नी ।&#xA;भ॒ग्ये॑व भ॑वति ।&#xA;का॒ल॒क॒ञ्जा वै नामासु॑रा आसन्न् ॥9॥&lt;br&gt;&#xA;ते सु॑व॒र्गाय॑ लो॒काया॒ग्निम॑चिन्वत ।&#xA;पुरु॑ष॒ इष्ट॑का॒मुपा॑दधा॒त्पुरु॑ष॒ इष्ट॑काम् ।&#xA;स इन्द्रो॑ ब्राह्म॒णो ब्रुवा॑ण॒ इष्ट॑का॒मुपा॑धत्त ।&#xA;ए॒षा मे॑ चि॒त्रा नामेति॑ ।&#xA;ते सु॑व॒र्गल्ँ लो॒कमा प्रारो॑हन् ।&#xA;स इन्द्र॒ इष्ट॑का॒मावृ॑हत् ।&#xA;तेऽवा॑कीर्यन्त ।&#xA;ये॑ऽवाकी॑र्यन्त ।&#xA;त ऊर्णा॒वभ॑योऽभवन् ।&#xA;द्वावुद॑पतताम् ॥10॥&lt;br&gt;&#xA;तौ दि॒व्यौ श्वाना॑वभवताम् ।&#xA;यो भ्रातृ॑व्यवा॒न्त्स्यात् ।&#xA;स चि॒त्राया॑म॒ग्निमाद॑धीत ।&#xA;अ॒व॒कीर्यै॒व भ्रातृ॑व्यान् ।&#xA;ओजो॒ बल॑मिन्द्रि॒यव्ँवी॒र्य॑मा॒त्मन्ध॑त्ते ।&#xA;व॒सन्ता॑ ब्राह्म॒णो॑ऽग्निमाद॑धीत ।&#xA;व॒स॒न्तो वै ब्रा॑ह्म॒णस्य॒र्तुः ।&#xA;स्व ए॒वैन॑मृ॒तावा॒धाय॑ ।&#xA;ब्र॒ह्म॒व॒र्च॒सी भ॑वति ।&#xA;मुखव्ँ॒वा ए॒तदृ॑तू॒नाम् ॥11॥&lt;br&gt;&#xA;यद्व॑स॒न्तः ।&#xA;यो व॒सन्ता॒ऽग्निमा॑ध॒त्ते ।&#xA;मुख्य॑ ए॒व भ॑वति ।&#xA;अथो॒ योनि॑मन्तमे॒वैन॒म्प्रजा॑त॒माध॑त्ते ।&#xA;ग्री॒ष्मे रा॑ज॒न्य॑ आद॑धीत ।&#xA;ग्री॒ष्मो वै रा॑ज॒न्य॑स्य॒र्तुः ।&#xA;स्व ए॒वैन॑मृ॒तावा॒धाय॑ ।&#xA;इ॒न्द्रि॒या॒वी भ॑वति ।&#xA;श॒रदि॒ वैश्य॒ आद॑धीत ।&#xA;श॒रद्वै वैश्य॑स्य॒र्तुः ॥12॥&lt;br&gt;&#xA;स्व ए॒वैन॑मृ॒तावा॒धाय॑ ।&#xA;प॒शु॒मान्भ॑वति ।&#xA;न पूर्व॑यो॒ᳶ फल्गु॑न्योर॒ग्निमाद॑धीत ।&#xA;ए॒षा वै ज॑घ॒न्या॑ रात्रि॑स्सव्ँवत्स॒रस्य॑ ।&#xA;यत्पूर्वे॒ फल्गु॑नी ।&#xA;पृ॒ष्टि॒त ए॒व सव्ँ॑वत्स॒रस्या॒ग्निमा॒धाय॑ ।&#xA;पापी॑यान्भवति ।&#xA;उत्त॑रयो॒राद॑धीत ।&#xA;ए॒षा वै प्र॑थ॒मा रात्रि॑स्सव्ँवत्स॒रस्य॑ ।&#xA;यदुत्त॑रे॒ फल्गु॑नी ।&#xA;मु॒ख॒त ए॒व सव्ँ॑वत्स॒रस्या॒ग्निमा॒धाय॑ ।&#xA;वसी॑यान्भवति ।&#xA;अथो॒ खलु॑ ।&#xA;य॒दैवैनय्ँ॑ य॒ज्ञ उ॑प॒नमे॑त् ।&#xA;अथाद॑धीत ।&#xA;सैवास्यर्द्धिः॑ ॥13॥&lt;br&gt;&#xA;उद्ध॑न्ति ।&#xA;यदे॒वास्या॑ अमे॒ध्यम् ।&#xA;तदप॑हन्ति ।&#xA;अ॒पोऽवो॑क्षति॒ शान्त्यै॑ ।&#xA;सिक॑ता॒ निव॑पति ।&#xA;ए॒तद्वा अ॒ग्नेर्वै॑श्वान॒रस्य॑ रू॒पम् ।&#xA;रू॒पेणै॒व वै॑श्वान॒रमव॑रुन्धे ।&#xA;ऊषा॒न्निव॑पति ।&#xA;पुष्टि॒र्वा ए॒षा प्र॒जन॑नम् ।&#xA;यदूषाः॑ ॥14॥&lt;br&gt;&#xA;पुष्ट्या॑मे॒व प्र॒जन॑ने॒ऽग्निमाध॑त्ते ।&#xA;अथो॑ सं॒ज्ञान॑ ए॒व ।&#xA;सं॒ज्ञानँ॒ ह्ये॑तत्प॑शू॒नाम् ।&#xA;यदूषाः॑ ।&#xA;द्यावा॑पृथि॒वी स॒हास्ता॑म् ।&#xA;ते वि॑य॒ती अ॑ब्रूताम् ।&#xA;अस्त्वे॒व नौ॑ स॒ह य॒ज्ञिय॒मिति॑ ।&#xA;यद॒मुष्या॑ य॒ज्ञिय॒मासी॑त् ।&#xA;तद॒स्याम॑दधात् ।&#xA;त ऊषा॑ अभवन्न् ॥15॥&lt;br&gt;&#xA;यद॒स्या य॒ज्ञिय॒मासी॑त् ।&#xA;तद॒मुष्या॑मदधात् ।&#xA;तद॒दश्च॒न्द्रम॑सि कृ॒ष्णम् ।&#xA;ऊषा॑न्नि॒वप॑न्न॒दो ध्या॑येत् ।&#xA;द्यावा॑पृथि॒व्योरे॒व य॒ज्ञिये॒ऽग्निमाध॑त्ते ।&#xA;अ॒ग्निर्दे॒वेभ्यो॒ निला॑यत ।&#xA;आ॒खू रू॒पङ्कृ॒त्वा ।&#xA;स पृ॑थि॒वीम्प्रावि॑शत् ।&#xA;स ऊ॒तीᳵ कु॑र्वा॒णᳶ पृ॑थि॒वीमनु॒ सम॑चरत् ।&#xA;तदा॑खुकरी॒षम॑भवत् ॥16॥&lt;br&gt;&#xA;यदा॑खुकरी॒षँ स॑म्भा॒रो भव॑ति ।&#xA;यदे॒वास्य॒ तत्र॒ न्य॑क्तम् ।&#xA;तदे॒वाव॑रुन्धे ।&#xA;ऊर्जव्ँ॒वा ए॒तँ रस॑म्पृथि॒व्या उ॑प॒दीका॒ उद्दि॑हन्ति ।&#xA;यद्व॒ल्मीक॑म् ।&#xA;यद्व॑ल्मीकव॒पा स॑म्भा॒रो भव॑ति ।&#xA;ऊर्ज॑मे॒व रस॑म्पृथि॒व्या अव॑रुन्धे ।&#xA;अथो॒ श्रोत्र॑मे॒व ।&#xA;श्रोत्रँ॒ ह्ये॑तत्पृ॑थि॒व्याः ।&#xA;यद्व॒ल्मीकः॑ ॥ 17 ॥&lt;br&gt;&#xA;अब॑धिरो भवति ।&#xA;य ए॒वव्ँ वेद॑ ।&#xA;प्र॒जाप॑तिᳶ प्र॒जा अ॑सृजत ।&#xA;तासा॒मन्न॒मुपा॑क्षीयत ।&#xA;ताभ्य॒स्सूद॒मुप॒प्राभि॑नत् ।&#xA;ततो॒ वै तासा॒मन्न॒न्नाक्षी॑यत ।&#xA;यस्य॒ सूद॑स्सम्भा॒रो भव॑ति ।&#xA;नास्य॑ गृ॒हेऽन्न॑ङ्क्षीयते ।&#xA;आपो॒ वा इ॒दमग्रे॑ सलि॒लमा॑सीत् ।&#xA;तेन॑ प्र॒जाप॑तिरश्राम्यत् ॥18॥&lt;br&gt;&#xA;क॒थमि॒दँ स्या॒दिति॑ ।&#xA;सो॑ऽपश्यत्पुष्करप॒र्णन्तिष्ठ॑त् ।&#xA;सो॑ऽमन्यत ।&#xA;अस्ति॒ वै तत् ।&#xA;यस्मि॑न्नि॒दमधि॒ तिष्ठ॒तीति॑ ।&#xA;स व॑रा॒हो रू॒पङ्कृ॒त्वोप॒ न्य॑मज्जत् ।&#xA;स पृ॑थि॒वीम॒ध आ॑र्च्छत् ।&#xA;तस्या॑ उप॒हत्योद॑मज्जत् ।&#xA;तत्पु॑ष्करप॒र्णे॑ऽप्रथयत् ।&#xA;यदप्र॑थयत् ॥19॥&lt;br&gt;&#xA;तत्पृ॑थि॒व्यै पृ॑थिवि॒त्वम् ।&#xA;अभू॒द्वा इ॒दमिति॑ ।&#xA;तद्भूम्यै॑ भूमि॒त्वम् ।&#xA;तान्दिशोऽनु॒ वात॒स्सम॑वहत् ।&#xA;ताँ शर्क॑राभिरदृँहत् ।&#xA;शव्ँ वै नो॑ऽभू॒दिति॑ ।&#xA;तच्छर्क॑राणाँ शर्कर॒त्वम् ।&#xA;यद्व॑रा॒हवि॑हतँ सम्भा॒रो भव॑ति ।&#xA;अ॒स्यामे॒वाछ॑म्बट्कारम॒ग्निमाध॑त्ते ।&#xA;शर्क॑रा भवन्ति॒ धृत्यै॑ ॥20॥&lt;br&gt;&#xA;अथो॑ श॒न्त्वाय॑ ।&#xA;सरे॑ता अ॒ग्निरा॒धेय॒ इत्या॑हुः ।&#xA;आपो॒ वरु॑णस्य॒ पत्न॑य आसन् ।&#xA;ता अ॒ग्निर॒भ्य॑ध्यायत् ।&#xA;तास्सम॑भवत् ।&#xA;तस्य॒ रेत॒ᳶ परा॑ऽपतत् ।&#xA;तद्धिर॑ण्यमभवत् ।&#xA;यद्धिर॑ण्यमु॒पास्य॑ति ।&#xA;सरे॑तसमे॒वाग्निमाध॑त्ते ।&#xA;पुरु॑ष॒ इन्न्वै स्वाद्रेत॑सो बीभत्सत॒ इत्या॑हुः ॥21 ॥&lt;br&gt;&#xA;उ॒त्त॒र॒त उपा॑स्य॒त्यबी॑भत्सायै ।&#xA;अति॒प्रय॑च्छति ।&#xA;आर्ति॑मे॒वाति॒प्रय॑च्छति ।&#xA;अ॒ग्निर्दे॒वेभ्यो॒ निला॑यत ।&#xA;अश्वो॑ रू॒पङ्कृ॒त्वा ।&#xA;सो॑ऽश्व॒त्थे सव्ँ॑वत्स॒रम॑तिष्ठत् ।&#xA;तद॑श्व॒त्थस्या॑श्वत्थ॒त्वम् ।&#xA;यदाश्व॑त्थस्सम्भा॒रो भव॑ति ।&#xA;यदे॒वास्य॒ तत्र॒ न्य॑क्तम् ।&#xA;तदे॒वाव॑रुन्धे ॥22॥&lt;br&gt;&#xA;दे॒वा वा ऊर्ज॒व्व्ँय॑भजन्त ।&#xA;तत॑ उदु॒म्बर॒ उद॑तिष्ठत् ।&#xA;ऊर्ग्वा उ॑दु॒म्बरः॑ ।&#xA;यदौदु॑म्बरस्सम्भा॒रो भव॑ति ।&#xA;ऊर्ज॑मे॒वाव॑रुन्धे ।&#xA;तृ॒तीय॑स्यामि॒तो दि॒वि सोम॑ आसीत् ।&#xA;तङ्गा॑य॒त्र्याऽह॑रत् ।&#xA;तस्य॑ प॒र्णम॑च्छिद्यत ।&#xA;तत्प॒र्णो॑ऽभवत् ।&#xA;तत्प॒र्णस्य॑ पर्ण॒त्वम् ॥23॥&lt;br&gt;&#xA;यस्य॑ पर्ण॒मय॑स्सम्भा॒रो भव॑ति ।&#xA;सो॒म॒पी॒थमे॒वाव॑रुन्धे ।&#xA;दे॒वा वै ब्रह्म॑न्नवदन्त ।&#xA;तत्प॒र्ण उपा॑शृणोत् ।&#xA;सु॒श्रवा॒ वै नाम॑ ।&#xA;यत्प॑र्ण॒मय॑स्सम्भा॒रो भव॑ति ।&#xA;ब्र॒ह्म॒व॒र्च॒समे॒वाव॑रुन्धे ।&#xA;प्र॒जाप॑तिर॒ग्निम॑सृजत ।&#xA;सो॑ऽबिभे॒त्प्र मा॑ धक्ष्य॒तीति॑ ।&#xA;तँ श॒म्या॑ऽशमयत् ॥24॥&lt;br&gt;&#xA;तच्छ॒म्यै॑ शमि॒त्वम् ।&#xA;यच्छ॑मी॒मय॑स्सम्भा॒रो भव॑ति ।&#xA;शान्त्या॒ अप्र॑दाहाय ।&#xA;अ॒ग्नेस्सृ॒ष्टस्य॑ य॒तः ।&#xA;विक॑ङ्कत॒म्भा आ॑र्च्छत् ।&#xA;यद्वैक॑ङ्कतस्सम्भा॒रो भव॑ति ।&#xA;भा ए॒वाव॑रुन्धे ।&#xA;सहृ॑दयो॒ऽग्निरा॒धेय॒ इत्या॑हुः ।&#xA;म॒रुतो॒ऽद्भिर॒ग्निम॑तमयन् ।&#xA;तस्य॑ ता॒न्तस्य॒ हृद॑य॒माच्छि॑न्दन् ।&#xA;साऽशनि॑रभवत् ।&#xA;यद॒शनि॑हतस्य वृ॒क्षस्य॑ सम्भा॒रो भव॑ति ।&#xA;सहृ॑दयमे॒वाग्निमाध॑त्ते ॥25॥&lt;br&gt;&#xA;द्वा॒द॒शसु॑ विक्रा॒मेष्व॒ग्निमा द॑धीत ।&#xA;द्वाद॑श॒ मासा॑स्सव्ँवत्स॒रः ।&#xA;सव्ँ॒व॒त्स॒रादे॒वैन॑मव॒रुद्ध्याध॑त्ते ।&#xA;यद्द्वा॑द॒शसु॑ विक्रा॒मेष्वा॒दधी॑त ।&#xA;परि॑मित॒मव॑रुन्धीत ।&#xA;चक्षु॑र्निमित॒ आद॑धीत ।&#xA;इय॒द्द्वाद॑श विक्रा॒मा (३) इति॑ ।&#xA;परि॑मितञ्चै॒वाप॑रिमित॒ञ्चाव॑रुन्धे ।&#xA;अनृ॑तव्ँ॒ वै वा॒चा व॑दति ।&#xA;अनृ॑त॒म्मन॑सा ध्यायति ॥26॥&lt;br&gt;&#xA;चक्षु॒र्वै स॒त्यम् ।&#xA;अद्रा(३)गित्या॑ह ।&#xA;अद॑र्श॒मिति॑ ।&#xA;तत्स॒त्यम् ।&#xA;यश्चक्षु॑र्निमिते॒ऽग्निमा॑ध॒त्ते ।&#xA;स॒त्य ए॒वैन॒माध॑त्ते ।&#xA;तस्मा॒दाहि॑ताग्नि॒र्नानृ॑तव्ँवदेत् ।&#xA;नास्य॑ ब्राह्म॒णोऽना॑श्वान्गृ॒हे व॑सेत् ।&#xA;स॒त्ये ह्य॑स्या॒ग्निराहि॑तः ।&#xA;आ॒ग्ने॒यी वै रात्रिः॑ ॥27॥&lt;br&gt;&#xA;आ॒ग्ने॒याᳶ प॒शवः॑ ।&#xA;ऐ॒न्द्रमहः॑ ।&#xA;नक्त॒ङ्गार्ह॑पत्य॒मा द॑धाति ।&#xA;प॒शूने॒वाव॑ रुन्धे ।&#xA;दिवा॑ऽऽहव॒नीय॑म् ।&#xA;इ॒न्द्रि॒यमे॒वाव॑रुन्धे ।&#xA;अ॒र्धोदि॑ते॒ सूर्य॑ आहव॒नीय॒माद॑धाति ।&#xA;ए॒तस्मि॒न्वै लो॒के प्र॒जाप॑तिᳶ प्र॒जा अ॑सृजत ।&#xA;प्र॒जा ए॒व तद्यज॑मानस्सृजते ।&#xA;अथो॑ भू॒तञ्चै॒व भ॑वि॒ष्यच्चाव॑रुन्धे ॥28॥&lt;br&gt;&#xA;इडा॒ वै मा॑न॒वी य॑ज्ञानूका॒शिन्या॑सीत् ।&#xA;साऽशृ॑णोत् ।&#xA;असु॑रा अ॒ग्निमाद॑धत॒ इति॑ ।&#xA;तद॑गच्छत् ।&#xA;त आ॑हव॒नीय॒मग्र॒ आद॑धत ।&#xA;अथ॒ गार्ह॑पत्यम् ।&#xA;अथा॑न्वाहार्य॒पच॑नम् ।&#xA;साऽब्र॑वीत् ।&#xA;प्र॒तीच्ये॑षाँ॒ श्रीर॑गात् ।&#xA;भ॒द्रा भू॒त्वा परा॑भविष्य॒न्तीति॑ ॥29॥&lt;br&gt;&#xA;यस्यै॒वम॒ग्निरा॑धी॒यते॑ ।&#xA;प्र॒तीच्य॑स्य॒ श्रीरे॑ति ।&#xA;भ॒द्रो भू॒त्वा परा॑भवति ।&#xA;साऽशृ॑णोत् ।&#xA;दे॒वा अ॒ग्निमाद॑धत॒ इति॑ ।&#xA;तद॑गच्छत् ।&#xA;ते॑ऽन्वाहार्य॒पच॑न॒मग्र॒ आद॑धत ।&#xA;अथ॒ गार्ह॑पत्यम् ।&#xA;अथा॑हव॒नीय॑म् ।&#xA;साऽब्र॑वीत् ॥30॥&lt;br&gt;&#xA;प्राच्ये॑षाँ॒ श्रीर॑गात् ।&#xA;भ॒द्रा भू॒त्वा सु॑व॒र्गल्ल्ँ लो॒कमे॑ष्यन्ति ।&#xA;प्र॒जान्तु न वे॑त्स्यन्त॒ इति॑ ।&#xA;यस्यै॒वम॒ग्निरा॑धी॒यते॑ ।&#xA;प्राच्य॑स्य॒ श्रीरे॑ति ।&#xA;भ॒द्रो भू॒त्वा सु॑व॒र्गल्ँ लो॒कमे॑ति ।&#xA;प्र॒जान्तु न वि॑न्दते ।&#xA;साऽब्र॑वी॒दिडा॒ मनु॑म् ।&#xA;तथा॒ वा अ॒हन्तवा॒ग्निमाधा॑स्यामि ।&#xA;यथा॒ प्र प्र॒जया॑ प॒शुभि॑र्मिथु॒नैर्ज॑नि॒ष्यसे॑ ॥ 31 ॥&lt;br&gt;&#xA;प्रत्य॒स्मिल्ँ लो॒के स्था॒स्यसि॑ ।&#xA;अ॒भि सु॑व॒र्गल्ँ लो॒कञ्जे॒ष्यसीति॑ ।&#xA;गार्ह॑पत्य॒मग्र॒ आद॑धात् ।&#xA;गार्ह॑पत्यव्ँ॒ वा अनु॑ प्र॒जाᳶ प॒शव॒ᳶ प्रजा॑यन्ते ।&#xA;गार्ह॑पत्येनै॒वास्मै॑ प्र॒जाम्प॒शून्प्राज॑नयत् ।&#xA;अथा॑न्वाहार्य॒पच॑नम् ।&#xA;ति॒र्यङ्ङि॑व॒ वा अ॒यल्ँ लो॒कः ।&#xA;अ॒स्मिन्नै॒व तेन॑ लो॒के प्रत्य॑तिष्ठत् ।&#xA;अथा॑हव॒नीय॑म् ।&#xA;तेनै॒व सु॑व॒र्गल्ँ लो॒कम॒भ्य॑जयत् ॥32॥&lt;br&gt;&#xA;यस्यै॒वम॒ग्निरा॑धी॒यते॑ ।&#xA;प्र प्र॒जया॑ प॒शुभि॑र्मिथु॒नैर्जा॑यते ।&#xA;प्रत्य॒स्मिल्ँ लो॒के ति॑ष्ठति ।&#xA;अ॒भि सु॑व॒र्गल्ँ लो॒कञ्ज॑यति ।&#xA;यस्य॒ वा अय॑थादेवतम॒ग्निरा॑धी॒यते॑ ।&#xA;आ दे॒वता॑भ्यो वृश्च्यते ।&#xA;पापी॑यान्भवति ।&#xA;यस्य॑ यथादेव॒तम् ।&#xA;न दे॒वता॑भ्य॒ आवृ॑श्च्यते ।&#xA;वसी॑यान्भवति ॥33॥ भृगू॑णा॒न्त्वाऽङ्गि॑रसाव्व्ँरतपते व्र॒तेनाद॑धा॒मीति॑ भृग्वङ्गि॒रसा॒माद॑ध्यात् ।&#xA;आ॒दि॒त्याना॑न्त्वा दे॒वाना॑व्व्ँरतपते व्र॒तेनाद॑धा॒मीत्य॒न्यासा॒म्ब्राह्म॑णीनाम्प्र॒जाना॑म् ।&#xA;वरु॑णस्य त्वा॒ राज्ञो॑ व्रतपते व्र॒तेनाद॑धा॒मीति॒ राज्ञः॑ ।&#xA;इन्द्र॑स्य त्वेन्द्रि॒येण॑ व्रतपते व्र॒तेनाद॑धा॒मीति॑ राज॒न्य॑स्य ।&#xA;मनो॑स्त्वा ग्राम॒ण्यो॑ व्रतपते व्र॒तेनाद॑धा॒मिति॒ वैश्य॑स्य ।&#xA;ऋ॒भू॒णान्त्वा॑ दे॒वाना॑व्व्ँरतपते व्र॒तेनाद॑धा॒मीति॑ रथका॒रस्य॑ ।&#xA;य॒था॒दे॒व॒तम॒ग्निराधी॑यते ।&#xA;न दे॒वता॑भ्य॒ आवृ॑श्च्यते ।&#xA;वसी॑यान्भवति ॥34॥&lt;br&gt;&#xA;प्र॒जाप॑तिर्वा॒चस्स॒त्यम॑पश्यत् ।&#xA;तेना॒ग्निमाध॑त्त ।&#xA;तेन॒ वै स आ॑र्ध्नोत् ।&#xA;भूर्भुव॒स्सुव॒रित्या॑ह ।&#xA;ए॒तद्वै वा॒चस्स॒त्यम् ।&#xA;य ए॒तेना॒ग्निमा॑ध॒त्ते ।&#xA;ऋ॒ध्नोत्ये॒व ।&#xA;अथो॑ स॒त्यप्रा॑शूरे॒व भ॑वति ।&#xA;अथो॒ य ए॒वव्ँवि॒द्वान॑भि॒चर॑ति ।&#xA;स्तृ॒णु॒त ए॒वैन॑म् ॥35॥&lt;br&gt;&#xA;भूरित्या॑ह ।&#xA;प्र॒जा ए॒व तद्यज॑मानस्सृजते ।&#xA;भुव॒ इत्या॑ह ।&#xA;अ॒स्मिन्ने॒व लो॒के प्रति॑तिष्ठति ।&#xA;सुव॒रित्या॑ह ।&#xA;सु॒व॒र्ग ए॒व लो॒के प्रति॑तिष्ठति ।&#xA;त्रि॒भिर॒क्षरै॒र्गार्ह॑पत्य॒मा द॑धाति ।&#xA;त्रय॑ इ॒मे लो॒काः ।&#xA;ए॒ष्वे॑वैनल्ँ॑ लो॒केषु॒ प्रति॑ष्ठित॒माध॑त्ते ।&#xA;सर्वै॑ᳶ प॒ञ्चभि॑राहव॒नीय॑म् ॥36॥&lt;br&gt;&#xA;सु॒व॒र्गाय॒ वा ए॒ष लो॒कायाधी॑यते ।&#xA;यदा॑हव॒नीयः॑ ।&#xA;सु॒व॒र्ग ए॒वास्मै॑ लो॒के वा॒चस्स॒त्यँ सर्व॑माप्नोति ।&#xA;त्रि॒भिर्गार्ह॑पत्य॒माद॑धाति ।&#xA;प॒ञ्चभि॑राहव॒नीय॑म् ।&#xA;अ॒ष्टौ सम्प॑द्यन्ते ।&#xA;अ॒ष्टाक्ष॑रा गाय॒त्री ।&#xA;गा॒य॒त्रो॑ऽग्निः ।&#xA;यावा॑ने॒वाग्निः ।&#xA;तमाध॑त्ते ॥37॥&lt;br&gt;&#xA;प्र॒जाप॑तिᳶ प्र॒जा अ॑सृजत ।&#xA;ता अ॑स्मात्सृ॒ष्टाᳶ परा॑चीरायन् ।&#xA;ताभ्यो॒ ज्योति॒रुद॑गृह्णात् ।&#xA;तञ्ज्योति॒ᳶ पश्य॑न्तीᳶ प्र॒जा अ॒भिस॒माव॑र्तन्त ।&#xA;उ॒परी॑वा॒ग्निमुद्गृ॑ह्णीयादु॒द्धर॑न् ।&#xA;ज्योति॑रे॒व पश्य॑न्तीᳶ प्र॒जा यज॑मानम॒भि स॒माव॑र्तन्ते ।&#xA;प्र॒जाप॑ते॒रक्ष्य॑श्वयत् ।&#xA;तत्परा॑ऽपतत् ।&#xA;तदश्वो॑ऽभवत् ।&#xA;तदश्व॑स्याश्व॒त्वम् ॥38॥&lt;br&gt;&#xA;ए॒ष वै प्र॒जाप॑तिः ।&#xA;यद॒ग्निः ।&#xA;प्रा॒जा॒प॒त्योऽश्वः॑ ।&#xA;यदश्व॑म्पु॒रस्ता॒न्नय॑ति ।&#xA;स्वमे॒व चक्षु॒ᳶ पश्य॑न्प्र॒जाप॑ति॒रनूदे॑ति ।&#xA;व॒ज्री वा ए॒षः ।&#xA;यदश्वः॑ ।&#xA;यदश्व॑म्पु॒रस्ता॒न्नय॑ति ।&#xA;जा॒ताने॒व भ्रातृ॑व्या॒न्प्रणु॑दते ।&#xA;पुन॒राव॑र्तयति ॥ 39॥&lt;br&gt;&#xA;ज॒नि॒ष्यमा॑णाने॒व प्रति॑नुदते ।&#xA;न्या॑हव॒नीयो॒ गार्ह॑पत्यमकामयत ।&#xA;निगार्ह॑पत्य आहव॒नीय॑म् ।&#xA;तौ वि॒भाज॒न्नाश॑क्नोत् ।&#xA;सोऽश्व॑ᳶ पूर्व॒वाड्भू॒त्वा ।&#xA;प्राञ्च॒म्पूर्व॒मुद॑वहत् ।&#xA;तत्पू॑र्व॒वाह॑ᳶ पूर्ववा॒ट्त्वम् ।&#xA;यदश्व॑म्पु॒रस्ता॒न्नय॑ति ।&#xA;विभ॑क्तिरे॒वैन॑यो॒स्सा ।&#xA;अथो॒ नाना॑वीर्यावे॒वैनौ॑ कुरुते ॥40॥&lt;br&gt;&#xA;यदु॒पर्यु॑परि॒ शिरो॒ हरे॑त् ।&#xA;प्रा॒णान्विच्छि॑न्द्यात् ।&#xA;अ॒धो॑ऽध॒श्शिरो॑ हरति ।&#xA;प्रा॒णाना॑ङ्गोपी॒थाय॑ ।&#xA;इय॒त्यग्रे॑ हरति ।&#xA;अथेय॒त्यथेय॑ति ।&#xA;त्रय॑ इ॒मे लो॒काः ।&#xA;ए॒ष्वे॑वैनल्ँ॑ लो॒केषु॒ प्रति॑ष्ठित॒माध॑त्ते ।&#xA;प्र॒जाप॑तिर॒ग्निम॑सृजत ।&#xA;सो॑ऽबिभे॒त्प्र मा॑ धक्ष्य॒तीति॑ ॥41॥&lt;br&gt;&#xA;तस्य॑ त्रे॒धा म॑हि॒मानव्ँ॒ व्यौ॑हत् ।&#xA;शान्त्या॒ अप्र॑दाहाय ।&#xA;यत्त्रे॒धाऽग्निरा॑धी॒यते॑ ।&#xA;म॒हि॒मान॑मे॒वास्य॒ तद्व्यू॑हति ।&#xA;शान्त्या॒ अप्र॑दाहाय ।&#xA;पुन॒राव॑र्तयति ।&#xA;म॒हि॒मान॑मे॒वास्य॒ सन्द॑धाति ।&#xA;प॒शुर्वा ए॒षः ।&#xA;यदश्वः॑ ।&#xA;ए॒ष रु॒द्रः ॥42॥&lt;br&gt;&#xA;यद॒ग्निः ।&#xA;यदश्व॑स्य प॒दे॑ऽग्निमा॑द॒ध्यात् ।&#xA;रु॒द्राय॑ प॒शूनपि॑दध्यात् ।&#xA;अ॒प॒शुर्यज॑मानस्स्यात् ।&#xA;यन्नाक्र॒मये॑त् ।&#xA;अन॑वरुद्धा अस्य प॒शव॑स्स्युः ।&#xA;पा॒र्श्व॒त आक्र॑मयेत् ।&#xA;यथाऽऽहि॑तस्या॒ग्नेरङ्गा॑रा अभ्यव॒वर्ते॑रन् ।&#xA;अव॑रुद्धा अस्य प॒शवो॒ भव॑न्ति ।&#xA;न रु॒द्रायापि॑दधाति ॥43॥&lt;br&gt;&#xA;त्रीणि॑ ह॒वीँषि॒ निर्व॑पति ।&#xA;वि॒राज॑ ए॒व विक्रा॑न्तय्ँ॒यज॑मा॒नोऽनु॒विक्र॑मते ।&#xA;अ॒ग्नये॒ पव॑मानाय ।&#xA;अ॒ग्नये॑ पाव॒काय॑ ।&#xA;अ॒ग्नये॒ शुच॑ये ।&#xA;यद॒ग्नये॒ पव॑मानाय नि॒र्वप॑ति ।&#xA;पु॒नात्ये॒वैन॑म् ।&#xA;यद॒ग्नये॑ पाव॒काय॑ ।&#xA;पू॒त ए॒वास्मि॑न्न॒न्नाद्य॑न्दधाति ।&#xA;यद॒ग्नये॒ शुच॑ये ।&#xA;ब्र॒ह्म॒व॒र्च॒समे॒वास्मि॑न्नु॒परि॑ष्टाद्दधाति ॥44॥&lt;br&gt;&#xA;दे॒वा॒सु॒रास्सय्ँय॑त्ता आसन् ।&#xA;ते दे॒वा वि॑ज॒यमु॑प॒यन्तः॑ ।&#xA;अ॒ग्नौ वा॒मव्ँवसु॒ सन्न्य॑दधत ।&#xA;इ॒दमु॑ नो भविष्यति ।&#xA;यदि॑ नो जे॒ष्यन्तीति॑ ।&#xA;तद॒ग्निर्नोत्सह॑मशक्नोत् ।&#xA;तत्त्रे॒धा विन्य॑दधात् ।&#xA;प॒शुषु॒ तृती॑यम् ।&#xA;अ॒प्सु तृती॑यम् ।&#xA;आ॒दि॒त्ये तृती॑यम् ॥45॥&lt;br&gt;&#xA;तद्दे॒वा वि॒जित्य॑ ।&#xA;पुन॒रवा॑रुरुत्सन्त ।&#xA;ते॑ऽग्नये॒ पव॑मानाय पुरो॒डाश॑म॒ष्टाक॑पाल॒न्निर॑वपन् ।&#xA;प॒शवो॒ वा अ॒ग्निᳶ पव॑मानः ।&#xA;यदे॒व प॒शुष्वासी॑त् ।&#xA;तत्तेनावा॑रुन्धत ।&#xA;ते॑ऽग्नये॑ पाव॒काय॑ ।&#xA;आपो॒ वा अ॒ग्निᳶ पा॑व॒कः ।&#xA;यदे॒वाप्स्वासी॑त् ।&#xA;तत्तेनावा॑रुन्धत ॥46॥&lt;br&gt;&#xA;ते॑ऽग्नये॒ शुच॑ये ।&#xA;अ॒सौ वा आ॑दि॒त्यो॑ऽग्निश्शुचिः॑ ।&#xA;यदे॒वादि॒त्य आसी॑त् ।&#xA;तत्तेनावा॑रुन्धत ।&#xA;ब्र॒ह्म॒वा॒दिनो॑ वदन्ति ।&#xA;त॒नुवो॒ वावैता अ॑ग्न्या॒धेय॑स्य ।&#xA;आ॒ग्ने॒यो वा अ॒ष्टाक॑पालोऽग्न्या॒धेय॒मिति॑ ।&#xA;यत्तन्नि॒र्वपे॑त् ।&#xA;नैतानि॑ ।&#xA;यथा॒ऽऽत्मा स्यात् ॥47॥&lt;br&gt;&#xA;नाङ्गा॑नि ।&#xA;ता॒दृगे॒व तत् ।&#xA;यदे॒तानि॑ नि॒र्वपे॑त् ।&#xA;न तम् ।&#xA;यथाऽङ्गा॑नि॒ स्युः ।&#xA;नात्मा ।&#xA;ता॒दृगे॒व तत् ।&#xA;उ॒भया॑नि स॒ह नि॒रुप्या॑णि ।&#xA;य॒ज्ञस्य॑ सात्म॒त्वाय॑ ।&#xA;उ॒भयव्ँ॒वा ए॒तस्ये॑न्द्रि॒यव्ँवी॒र्य॑माप्यते ॥48॥&lt;br&gt;&#xA;यो॑ऽग्निमा॑ध॒त्ते ।&#xA;ऐ॒न्द्रा॒ग्नमेका॑दशकपाल॒मनु॒ निर्व॑पेत् ।&#xA;आ॒दि॒त्यञ्च॒रुम् ।&#xA;इ॒न्द्रा॒ग्नी वै दे॒वाना॒मया॑तमायामानौ ।&#xA;ये ए॒व दे॒वते॒ अया॑तयाम्नी ।&#xA;ताभ्या॑मे॒वास्मा॑ इन्द्रि॒यव्ँवी॒र्य॑मव॑ रुन्धे ।&#xA;आ॒दि॒त्यो भ॑वति ।&#xA;इ॒यव्ँ वा अदि॑तिः ।&#xA;अ॒स्यामे॒व प्रति॑तिष्ठति ।&#xA;धे॒न्वै वा ए॒तद्रेतः॑ ॥49॥&lt;br&gt;&#xA;यदाज्य॑म् ।&#xA;अ॒न॒डुह॑स्तण्डु॒लाः ।&#xA;मि॒थु॒नमे॒वाव॑रुन्धे ।&#xA;घृ॒ते भ॑वति ।&#xA;य॒ज्ञस्यालू॑क्षान्तत्वाय ।&#xA;च॒त्वार॑ आर्षे॒याᳶ प्राश्ञ॑न्ति ।&#xA;दि॒शामे॒व ज्योति॑षि जुहोति ।&#xA;प॒शवो॒ वा ए॒तानि॑ ह॒वीँषि॑ ।&#xA;ए॒ष रु॒द्रः ।&#xA;यद॒ग्निः ॥50॥&lt;br&gt;&#xA;यत्स॒द्य ए॒तानि॑ ह॒वीँषि॑ नि॒र्वपे॑त् ।&#xA;रु॒द्राय॑ प॒शूनपि॑ दध्यात् ।&#xA;अ॒प॒शुर्यज॑मानस्स्यात् ।&#xA;यन्नानु॑नि॒र्वपे॑त् ।&#xA;अन॑वरुद्धा अस्य प॒शव॑स्स्युः ।&#xA;द्वा॒द॒शसु॒ रात्री॒ष्वनु॒ निर्व॑पेत् ।&#xA;सव्ँ॒व॒त्स॒रप्र॑तिमा॒ वै द्वाद॑श॒ रात्र॑यः ।&#xA;सव्ँ॒व॒त्स॒रेणै॒वास्मै॑ रु॒द्रँ श॑मयि॒त्वा ।&#xA;प॒शूनव॑रुन्धे ।&#xA;यदेक॑मेकमे॒तानि॑ ह॒वीँषि॑ नि॒र्वपे॑त् ॥51॥&lt;br&gt;&#xA;यथा॒ त्रीण्या॒वप॑नानि पू॒रये॑त् ।&#xA;ता॒दृक्तत् ।&#xA;न प्र॒जन॑न॒मुच्छिँ॑षेत् ।&#xA;एक॑न्नि॒रुप्य॑ ।&#xA;उत्त॑रे॒ सम॑स्येत् ।&#xA;तृ॒तीय॑मे॒वास्मै॑ लो॒कमुच्छिँ॑षति प्र॒जन॑नाय ।&#xA;तम्प्र॒जया॑ प॒शुभि॒रनु॒प्रजा॑यते ।&#xA;अथो॑ य॒ज्ञस्यै॒वैषाऽभिक्रा॑न्तिः ।&#xA;र॒थ॒च॒क्रम्प्रव॑र्तयति ।&#xA;म॒नु॒ष्य॒र॒थेनै॒व दे॑वर॒थम्प्र॒त्यव॑रोहति ॥52॥&lt;br&gt;&#xA;ब्र॒ह्म॒वा॒दिनो॑ वदन्ति ।&#xA;हो॒त॒व्य॑मग्निहो॒त्राँ (३)न हो॑त॒व्या (३) मिति॑ ।&#xA;यद्यजु॑षा जुहु॒यात् ।&#xA;अय॑थापूर्व॒माहु॑ती जुहुयात् ।&#xA;यन्न जु॑हु॒यात् ।&#xA;अ॒ग्निᳶ परा॑भवेत् ।&#xA;तू॒ष्णीमे॒व हो॑त॒व्य॑म् ।&#xA;य॒था॒पू॒र्वमाहु॑ती जु॒होति॑ ।&#xA;नाग्निᳶ परा॑भवति ।&#xA;अ॒ग्नीधे॑ ददाति ॥53॥&lt;br&gt;&#xA;अ॒ग्निमु॑खाने॒वर्तून्प्री॑णाति ।&#xA;उ॒प॒बर्ह॑णन्ददाति ।&#xA;रू॒पाणा॒मव॑रुद्ध्यै ।&#xA;अश्व॑म्ब्र॒ह्मणे॑ ।&#xA;इ॒न्द्रि॒यमे॒वाव॑रुन्धे ।&#xA;धे॒नुँ होत्रे॑ ।&#xA;आ॒शिष॑ ए॒वाव॑रुन्धे ।&#xA;अ॒न॒ड्वाह॑मध्व॒र्यवे॑ ।&#xA;वह्नि॒र्वा अ॑न॒ड्वान् ।&#xA;वह्नि॑रध्व॒र्युः ॥54॥&lt;br&gt;&#xA;वह्नि॑नै॒व वह्नि॑ य॒ज्ञस्याव॑रुन्धे ।&#xA;मि॒थु॒नौ गावौ॑ ददाति ।&#xA;मि॒थु॒नस्याव॑रुद्ध्यै ।&#xA;वासो॑ ददाति ।&#xA;स॒र्व॒दे॒व॒त्यव्ँ॑ वै वासः॑ ।&#xA;सर्वा॑ ए॒व दे॒वता॑ᳶ प्रीणाति ।&#xA;आ द्वा॑द॒शभ्यो॑ ददाति ।&#xA;द्वाद॑श॒ मासा॑स्सव्ँवत्स॒रः ।&#xA;सव्ँ॒व॒त्स॒र ए॒व प्रति॑तिष्ठति ।&#xA;काम॑मू॒र्ध्वन्देय॑म् ।&#xA;अप॑रिमित॒स्याव॑रुद्ध्यै ॥55॥&lt;br&gt;&#xA;घ॒र्मश्शिर॒स्तद॒यम॒ग्निः ।&#xA;सम्प्रि॑यᳶ प॒शुभि॑र्भुवत् ।&#xA;छ॒र्दिस्तो॒काय॒ तन॑याय यच्छ ।&#xA;वात॑ᳶ प्रा॒णस्तद॒यम॒ग्निः ।&#xA;सम्प्रि॑यᳶ प॒शुभि॑र्भुवत् ।&#xA;स्व॒दि॒तन्तो॒काय॒ तन॑याय पि॒तुम्प॑च ।&#xA;प्राची॒मनु॑ प्र॒दिश॒म्प्रेहि॑ वि॒द्वान् ।&#xA;अ॒ग्नेर॑ग्ने पु॒रो अ॑ग्निर्भवे॒ह ।&#xA;विश्वा॒ आशा॒ दीद्या॑नो॒ विभा॑हि ।&#xA;ऊर्ज॑न्नो धेहि द्वि॒पदे॒ चतु॑ष्पदे ॥56॥&lt;br&gt;&#xA;अ॒र्कश्चक्षु॒स्तद॒सौ सूर्य॒स्तद॒यम॒ग्निः ।&#xA;सम्प्रि॑यᳶ प॒शुभि॑र्भुवत् ।&#xA;यत्ते॑ शुक्र शु॒क्रव्ँवर्च॑श्शु॒क्रा त॒नूः ।&#xA;शु॒क्रञ्ज्योति॒रज॑स्रम् ।&#xA;तेन॑ मे दीदिहि॒ तेन॒ त्वाऽऽद॑धे ।&#xA;अ॒ग्निना॑ऽग्ने॒ ब्रह्म॑णा ।&#xA;आ॒न॒शे व्या॑नशे॒ सर्व॒मायु॒र्व्या॑नशे ।&#xA;ये ते॑ अग्ने शि॒वे त॒नुवौ॑ ।&#xA;वि॒राट्च॑ स्व॒राट्च॑ ।&#xA;ते मावि॑शता॒न्ते मा॑ जिन्वताम् ॥57॥&lt;br&gt;&#xA;ये ते॑ अग्ने शि॒वे त॒नुवौ॑ ।&#xA;स॒म्राट्चा॑भि॒भूश्च॑ ।&#xA;ते मावि॑शता॒न्ते मा॑ जिन्वताम् ।&#xA;ये ते॑ अग्ने शि॒वे त॒नुवौ॑ ।&#xA;वि॒भूश्च॑ परि॒भूश्च॑ ।&#xA;ते मा वि॑शता॒न्ते मा॑ जिन्वताम् ।&#xA;ये ते॑ अग्ने शि॒वे त॒नुवौ॑ ।&#xA;प्र॒भ्वी च॒ प्रभू॑तिश्च ।&#xA;ते मा वि॑शता॒न्ते मा॑ जिन्वताम् ।&#xA;यास्ते॑ अग्ने शि॒वास्त॒नुवः॑ ।&#xA;ताभि॒स्त्वाऽऽद॑धे ।&#xA;यास्ते॑ अग्ने घो॒रास्त॒नुवः॑ ।&#xA;ताभि॑र॒मुङ्ग॑च्छ ॥58॥&lt;br&gt;&#xA;इ॒मे वा ए॒ते लो॒का अ॒ग्नयः॑ ।&#xA;ते यदव्या॑वृत्ता आधी॒येर॑न् ।&#xA;शो॒चये॑यु॒र्यज॑मानम् ।&#xA;घ॒र्मश्शिर॒ इति॒ गार्ह॑पत्य॒माद॑धाति ।&#xA;वात॑ᳶ प्रा॒ण इत्य॑न्वाहार्य॒पच॑नम् ।&#xA;अ॒र्कश्चक्षु॒रित्या॑हव॒नीय॑म् ।&#xA;तेनै॒वैना॒न्व्याव॑र्तयति ।&#xA;तथा॒ न शो॑चयन्ति॒ यज॑मानम् ।&#xA;र॒थ॒न्त॒रम॒भिगा॑यते॒ गार्ह॑पत्य आधी॒यमा॑ने ।&#xA;राथ॑न्तरो॒ वा अ॒यल्ँ लो॒कः ॥59॥&lt;br&gt;&#xA;अ॒स्मिन्ने॒वैनल्ँ॑ लो॒के प्रति॑ष्ठित॒माध॑त्ते ।&#xA;वा॒म॒दे॒व्यम॒भिगा॑यत उद्ध्रि॒यमा॑णे ।&#xA;अ॒न्तरि॑क्षव्ँ॒ वै वा॑मदे॒व्यम् ।&#xA;अ॒न्तरि॑क्ष ए॒वैन॒म्प्रति॑ष्ठित॒माध॑त्ते ।&#xA;अथो॒ शान्ति॒र्वै वा॑मदे॒व्यम् ।&#xA;शा॒न्तमे॒वैन॑म्पश॒व्य॑मुद्ध॑रते ।&#xA;बृ॒हद॒भिगा॑यत आहव॒नीय॑ आधी॒यमा॑ने ।&#xA;बार्ह॑तो॒ वा अ॒सौ लो॒कः ।&#xA;अ॒मुष्मि॑न्ने॒वैनल्ँ॑ लो॒के प्रति॑ष्ठित॒माध॑त्ते ।&#xA;प्र॒जाप॑तिर॒ग्निम॑सृजत ॥60॥&lt;br&gt;&#xA;सोऽश्वो॒ऽवारो॑ भू॒त्वा परा॑ङैत् ।&#xA;तव्ँवा॑रव॒न्तीये॑नावारयत ।&#xA;तद्वा॑रव॒न्तीय॑स्य वारवन्तीय॒त्वम् ।&#xA;श्यै॒तेन॑ श्ये॒ती अ॑कुरुत ।&#xA;तच्छ्यै॒तस्य॑ श्यैत॒त्वम् ।&#xA;यद्वा॑रव॒न्तीय॑मभि॒गाय॑ते ।&#xA;वा॒र॒यि॒त्वैवैन॒म्प्रति॑ष्ठित॒माध॑त्ते ।&#xA;श्यै॒तेन॑ श्ये॒ती कु॑रुते ।&#xA;घ॒र्मश्शिर॒ इति॒ गार्ह॑पत्य॒माद॑धाति ।&#xA;सशी॑र्षाणमे॒वैन॒माध॑त्ते ॥61॥&lt;br&gt;&#xA;उपै॑न॒मुत्त॑रो य॒ज्ञो न॑मति ।&#xA;रु॒द्रो वा ए॒षः ।&#xA;यद॒ग्निः ।&#xA;स आ॑धी॒यमा॑न ईश्व॒रो यज॑मानस्य प॒शून् हिँसि॑तोः ।&#xA;सम्प्रि॑यᳶ प॒शुभि॑र्भुव॒दित्या॑ह ।&#xA;प॒शुभि॑रे॒वैनँ॒ सम्प्रि॑यङ्करोति ।&#xA;प॒शू॒नामहिँ॑सायै ।&#xA;छ॒र्दिस्तो॒काय॒ तन॑याय य॒च्छेत्या॑ह ।&#xA;आ॒शिष॑मे॒वैतामाशा॑स्ते ।&#xA;वात॑ᳶ प्रा॒ण इत्य॑न्वाहार्य॒पच॑नम् ॥62॥&lt;br&gt;&#xA;सप्रा॑णमे॒वैन॒माध॑त्ते ।&#xA;स्व॒दि॒तन्तो॒काय॒ तन॑याय पि॒तुम्प॒चेत्या॑ह ।&#xA;अन्न॑मे॒वास्मै॑ स्वदयति ।&#xA;प्राची॒मनु॑ प्र॒दिश॒म्प्रेहि॑ वि॒द्वानित्या॑ह ।&#xA;विभ॑क्तिरे॒वैन॑यो॒स्सा ।&#xA;अथो॒ नाना॑वीर्यावे॒वैनौ॑ कुरुते ।&#xA;ऊर्ज॑न्नो धेहि द्वि॒पदे॒ चतु॑ष्पद॒ इत्या॑ह ।&#xA;आ॒शिष॑मे॒वैतामाशा॑स्ते ।&#xA;अ॒र्कश्चक्षु॒रित्या॑हव॒नीय॑म् ।&#xA;अ॒र्को वै दे॒वाना॒मन्न॑म् ॥63॥&lt;br&gt;&#xA;अन्न॑मे॒वाव॑रुन्धे ।&#xA;तेन॑ मे दीदि॒हीत्या॑ह ।&#xA;समि॑न्ध ए॒वैन॑म् ।&#xA;आ॒न॒शे व्या॑नश॒ इति॒ त्रिरुदि॑ङ्गयति ।&#xA;त्रय॑ इ॒मे लो॒काः ।&#xA;ए॒ष्वे॑वैनल्ँ॑ लो॒केषु॒ प्रति॑ष्ठित॒माध॑त्ते ।&#xA;तत्तथा॒ न का॒र्य॑म् ।&#xA;वीङ्गि॑त॒मप्र॑तिष्ठित॒माद॑धीत ।&#xA;उ॒द्धृत्यै॒वाधाया॑भि॒मन्त्रियः॑ ।&#xA;अवी॑ङ्गितमे॒वैन॒म्प्रति॑ष्ठित॒माध॑त्ते ।&#xA;वि॒राट्च॑ स्व॒राट्च॒ यास्ते॑ अग्ने शि॒वास्त॒नुव॒स्ताभि॒स्त्वाऽऽद॑ध॒ इत्या॑ह ।&#xA;ए॒ता वा अ॒ग्नेश्शि॒वास्त॒नुवः॑ ।&#xA;ताभि॑रे॒वैनँ॒ सम॑र्धयति ।&#xA;यास्ते॑ अग्ने घो॒रास्त॒नुव॒स्ताभि॑र॒मुङ्ग॒च्छेति॑ ब्रूया॒द्यन्द्वि॒ष्यात् ।&#xA;ताभि॑रे॒वैन॒म्परा॑भावयति ॥64॥&lt;br&gt;&#xA;श॒मी॒ग॒र्भाद॒ग्निम्म॑न्थति ।&#xA;ए॒षा वा अ॒ग्नेर्य॒ज्ञिया॑ त॒नूः ।&#xA;तामे॒वास्मै॑ जनयति ।&#xA;अदि॑तिᳶ पु॒त्त्रका॑मा ।&#xA;सा॒ध्येभ्यो॑ दे॒वेभ्यो॑ ब्रह्मौद॒नम॑पचत् ।&#xA;तस्या॑ उ॒च्छेष॑णमददुः ।&#xA;तत्प्राश्ञा॑त् ।&#xA;सा रेतो॑ऽधत्त ।&#xA;तस्यै॑ धा॒ता चा॑र्य॒मा चा॑जायेताम् ।&#xA;सा द्वि॒तीय॑मपचत् ॥65॥&lt;br&gt;&#xA;तस्या॑ उ॒च्छेष॑णमददुः ।&#xA;तत्प्राश्ञा॑त् ।&#xA;सा रेतो॑ऽधत्त ।&#xA;तस्यै॑ मि॒त्रश्च॒ वरु॑णश्चाजायेताम् ।&#xA;सा तृ॒तीय॑मपचत् ।&#xA;तस्या॑ उ॒च्छेष॑णमददुः ।&#xA;तत्प्राश्ञा॑त् ।&#xA;सा रेतो॑ऽधत्त ।&#xA;तस्या॒ अँश॑श्च॒ भग॑श्चाजायेताम् ।&#xA;सा च॑तु॒र्थम॑पचत् ॥66॥&lt;br&gt;&#xA;तस्या॑ उ॒च्छेष॑णमददुः ।&#xA;तत्प्राश्ञा॑त् ।&#xA;सा रेतो॑ऽधत्त ।&#xA;तस्या॒ इन्द्र॑श्च॒ विव॑स्वाँश्चाजायेताम् ।&#xA;ब्र॒ह्मौ॒द॒नम्प॑चति ।&#xA;रेत॑ ए॒व तद्द॑धाति ।&#xA;प्राश्ञ॑न्ति ब्राह्म॒णा ओ॑द॒नम् ।&#xA;यदाज्य॑मु॒च्छिष्य॑ते ।&#xA;तेन॑ स॒मिधो॒ऽभ्यज्याद॑धाति ।&#xA;उ॒च्छेष॑णा॒द्वा अदि॑ती॒ रेतो॑ऽधत्त ॥67॥&lt;br&gt;&#xA;उ॒च्छेष॑णादे॒व तद्रेतो॑ धत्ते ।&#xA;अस्थि॒ वा ए॒तत् ।&#xA;यत्स॒मिधः॑ ।&#xA;ए॒तद्रेतः॑ ।&#xA;यदाज्य॑म् ।&#xA;यदाज्ये॑न स॒मिधो॒ऽभ्यज्या॒दधा॑ति ।&#xA;अस्थ्ये॒व तद्रेत॑सि दधाति ।&#xA;ति॒स्र आद॑धाति मिथुन॒त्वाय॑ ।&#xA;इय॑तीर्भवन्ति ।&#xA;प्र॒जाप॑तिना यज्ञमु॒खेन॒ सम्मि॑ताः ॥68॥&lt;br&gt;&#xA;इय॑तीर्भवन्ति ।&#xA;य॒ज्ञ॒प॒रुषा॒ सम्मि॑ताः ।&#xA;इय॑तीर्भवन्ति ।&#xA;ए॒ताव॒द्वै पुरु॑षे वी॒र्य॑म् ।&#xA;वी॒र्य॑सम्मिताः ।&#xA;आ॒र्द्रा भ॑वन्ति ।&#xA;आ॒र्द्रमि॑व॒ हि रेत॑स्सि॒च्यते॑ ।&#xA;चित्रि॑यस्याश्व॒त्थस्याद॑धाति ।&#xA;चि॒त्रमे॒व भ॑वति ।&#xA;घृ॒तव॑तीभि॒राद॑धाति ॥ 69॥&lt;br&gt;&#xA;ए॒तद्वा अ॒ग्नेᳶ प्रि॒यन्धाम॑ ।&#xA;यद्घृ॒तम् ।&#xA;प्रि॒येणै॒वैन॒न्धाम्ना॒ सम॑र्धयति ।&#xA;अथो॒ तेज॑सा ।&#xA;गा॒य॒त्रीभि॑र्ब्राह्म॒णस्याद॑ध्यात् ।&#xA;गा॒य॒त्रछ॑न्दा॒ वै ब्रा॑ह्म॒णः ।&#xA;स्वस्य॒ छन्द॑सᳶ प्रत्ययन॒स्त्वाय॑ ।&#xA;त्रि॒ष्टुग्भी॑ राज॒न्य॑स्य ।&#xA;त्रि॒ष्टुप्छ॑न्दा॒ वै रा॑ज॒न्यः॑ ।&#xA;स्वस्य॒ छन्द॑सᳶ प्रत्ययन॒स्त्वाय॑ ॥70॥&lt;br&gt;&#xA;जग॑तीभि॒र्वैश्य॑स्य ।&#xA;जग॑तीछन्दा॒ वै वैश्यः॑ ।&#xA;स्वस्य॒ छन्द॑सᳶ प्रत्ययन॒स्त्वाय॑ ।&#xA;तँ सव्ँ॑वत्स॒रङ्गो॑पायेत् ।&#xA;सव्ँ॒व॒त्स॒रँ हि रेतो॑ हि॒तव्ँवर्ध॑ते ।&#xA;यद्ये॑नँ सव्ँवत्स॒रे नोप॒नमे॑त् ।&#xA;स॒मिध॒ᳶ पुन॒राद॑ध्यात् ।&#xA;रेत॑ ए॒व तद्धि॒तव्ँवर्ध॑मानमेति ।&#xA;न माँ॒सम॑श्ञीयात् ।&#xA;न स्त्रिय॒मुपे॑यात् ॥71॥&lt;br&gt;&#xA;यन्माँ॒सम॑श्ञी॒यात् ।&#xA;यत्स्त्रिय॑मुपे॒यात् ।&#xA;निर्वी॑र्यस्स्यात् ।&#xA;नैन॑म॒ग्निरुप॑नमेत् ।&#xA;श्व आ॑धा॒स्यमा॑नो ब्रह्मौद॒नम्प॑चति ।&#xA;आ॒दि॒त्या वा इ॒त उ॑त्त॒मास्सु॑व॒र्गल्ँ लो॒कमा॑यन् ।&#xA;ते वा इ॒तो यन्त॒म्प्रति॑नुदन्ते ।&#xA;ए॒ते खलु॒ वावादि॒त्याः ।&#xA;यद्ब्रा॑ह्म॒णाः ।&#xA;तैरे॒व स॒न्त्वङ्ग॑च्छति ॥72॥&lt;br&gt;&#xA;नैन॒म्प्रति॑नुदन्ते ।&#xA;ब्र॒ह्म॒वा॒दिनो॑ वदन्ति ।&#xA;क्वा॑ सः ।&#xA;अ॒ग्निᳵ का॒र्यः॑ ।&#xA;यो॑ऽस्मै प्र॒जाम्प॒शून्प्र॑ज॒नय॒तीति॑ ।&#xA;शल्कै॒स्ताँरात्रि॑म॒ग्निमि॑न्धीत ।&#xA;तस्मि॑न्नुपव्यु॒षम॒रणी॒ निष्ट॑पेत् ।&#xA;यथ॑र्ष॒भाय॑ वाशि॒ता न्या॑विच्छा॒यति॑ ।&#xA;ता॒दृगे॒व तत् ।&#xA;अ॒पो॒दूह्य॒ भस्मा॒ग्निम्म॑न्थति ॥73॥&lt;br&gt;&#xA;सैव साऽग्नेस्सन्त॑तिः ।&#xA;तम्म॑थि॒त्वा प्राञ्च॒मुद्ध॑रति ।&#xA;सव्ँ॒व॒त्स॒रमे॒व तद्रेतो॑ हि॒तम्प्रज॑नयति ।&#xA;अना॑हित॒स्तस्या॒ग्निरित्या॑हुः ।&#xA;यस्स॒मिधोऽना॑धाया॒ग्निमा॑ध॒त्त इति॑ ।&#xA;तास्सव्ँ॑वत्स॒रे पु॒रस्ता॒दाद॑ध्यात् ।&#xA;सव्ँ॒व॒त्सरादे॒वैन॑मव॒रुध्याध॑त्ते ।&#xA;यदि॑ सव्ँवत्स॒रेऽनाद॒ध्यात् ।&#xA;द्वा॒द॒श्या॑म्पु॒रस्ता॒दाद॑ध्यात् ।&#xA;सव्ँ॒व॒त्स॒रप्र॑तिमा॒ वै द्वाद॑श॒ रात्र॑यः ।&#xA;सव्ँ॒व॒त्स॒रमे॒वास्याहि॑ता भवन्ति ।&#xA;यदि॑ द्वाद॒श्या॑न्नाद॒ध्यात् ।&#xA;त्र्य॒हे पु॒रस्ता॒दाद॑ध्यात् ।&#xA;आहि॑ता ए॒वास्य॑ भवन्ति ॥74॥&lt;br&gt;&#xA;प्र॒जाप॑तिᳶ प्र॒जा अ॑सृजत ।&#xA;स रि॑रिचा॒नो॑ऽमन्यत ।&#xA;स तपो॑ऽतप्यत ।&#xA;स आ॒त्मन्वी॒र्य॑मपश्यत् ।&#xA;तद॑वर्धत ।&#xA;तद॑स्मा॒त्सह॑सो॒र्ध्वम॑सृज्यत ।&#xA;सा वि॒राड॑भवत् ।&#xA;तान्दे॑वासु॒रा व्य॑गृह्णत ।&#xA;सो॑ऽब्रवीत्प्र॒जाप॑तिः ।&#xA;मम॒ वा ए॒षा ॥75॥&lt;br&gt;&#xA;दोहा॑ ए॒व यु॒ष्माक॒मिति॑ ।&#xA;सा तत॒ᳶ प्राच्युद॑क्रामत् ।&#xA;तत्प्र॒जाप॑ति॒ᳶ पर्य॑गृह्णात् ।&#xA;अथ॑र्व पि॒तुम्मे॑ गोपा॒येति॑ ।&#xA;सा द्वि॒तीय॒मुद॑क्रामत् ।&#xA;तत्प्र॒जाप॑ति॒ᳶ पर्य॑गृह्णात् ।&#xA;नर्य॑ प्र॒जाम्मे॑ गोपा॒येति॑ ।&#xA;सा तृ॒तीय॒मुद॑क्रामत् ।&#xA;तत्प्र॒जाप॑ति॒ᳶ पर्य॑गृह्णात् ।&#xA;शँस्य॑ प॒शून्मे॑ गोपा॒येति॑ ॥76॥&lt;br&gt;&#xA;सा च॑तु॒र्थमुद॑क्रामत् ।&#xA;तत्प्र॒जाप॑ति॒ᳶ पर्य॑गृह्णात् ।&#xA;सप्र॑थ स॒भाम्मे॑ गोपा॒येति॑ ।&#xA;सा प॑ञ्च॒ममुद॑क्रामत् ।&#xA;तत्प्र॒जाप॑ति॒ᳶ पर्य॑गृह्णात् ।&#xA;अहे॑ बुध्निय॒ मन्त्र॑म्मे गोपा॒येति॑ ।&#xA;अ॒ग्नीन् वाव सा तान्व्य॑क्रमत ।&#xA;तान्प्र॒जाप॑ति॒ᳶ पर्य॑गृह्णात् ।&#xA;अथो॑ प॒ङ्क्तिमे॒व ।&#xA;प॒ङ्क्तिर्वा ए॒षा ब्रा॑ह्म॒णे प्रवि॑ष्टा ॥77॥&lt;br&gt;&#xA;तामा॒त्मनोऽधि॒ निर्मि॑मीते ।&#xA;यद॒ग्निरा॑धी॒यते॑ ।&#xA;तस्मा॑दे॒ताव॑न्तो॒ऽग्नय॒ आधी॑यन्ते ।&#xA;पाङ्क्तव्ँ॒वा इ॒दँ सर्व॑म् ।&#xA;पाङ्क्ते॑नै॒व पाङ्क्तँ॑ स्पृणोति ।&#xA;अथ॑र्व पि॒तुम्मे॑ गोपा॒येत्या॑ह ।&#xA;अन्न॑मे॒वैतेन॑ स्पृणोति ।&#xA;नर्य॑ प्र॒जाम्मे॑ गोपा॒येत्या॑ह ।&#xA;प्र॒जामे॒वैतेन॑ स्पृणोति ।&#xA;शँस्य॑ प॒शून्मे॑ गोपा॒येत्या॑ह ॥ 78॥&lt;br&gt;&#xA;प॒शूने॒वैतेन॑ स्पृणोति ।&#xA;सप्र॑थ स॒भाम्मे॑ गोपा॒येत्या॑ह ।&#xA;स॒भामे॒वैतेने॑न्द्रि॒यँ स्पृ॑णोति ।&#xA;अहे॑ बुध्निय॒ मन्त्र॑म्मे गोपा॒येत्या॑ह ।&#xA;मन्त्र॑मे॒वैतेन॒ श्रियँ॑ स्पृणोति ।&#xA;यदा॑न्वाहार्य॒पच॑नेऽन्वाहा॒र्य॑म्पच॑न्ति ।&#xA;तेन॒ सो॑ऽस्या॒भीष्ट॑ᳶ प्री॒तः ।&#xA;यद्गार्ह॑पत्य॒ आज्य॑मधि॒श्रय॑न्ति॒ सम्पत्नी॑र्या॒जय॑न्ति ।&#xA;तेन॒ सो॑ऽस्या॒भीष्ट॑ᳶ प्री॒तः ।&#xA;यदा॑हव॒नीये॒ जुह्व॑ति ॥ 79॥&lt;br&gt;&#xA;तेन॒ सो॑ऽस्या॒भीष्ट॑ᳶ प्री॒तः ।&#xA;यत्स॒भायाव्ँ॑वि॒जय॑न्ते ।&#xA;तेन॒ सो॑ऽस्या॒भीष्ट॑ᳶ प्री॒तः ।&#xA;यदा॑वस॒थेऽन्नँ॒ हर॑न्ति ।&#xA;तेन॒ सो॑ऽस्या॒भीष्ट॑ᳶ प्री॒तः ।&#xA;तथा॑ऽस्य॒ सर्वे॑ प्री॒ता अ॒भीष्टा॒ आधी॑यन्ते ।&#xA;प्र॒व॒स॒थमे॒ष्यन्ने॒वमुप॑तिष्ठे॒तैक॑मेकम् ।&#xA;यथा॑ ब्राह्म॒णाय॑ गृहेवा॒सिने॑ परि॒दाय॑ गृ॒हानेति॑ ।&#xA;ता॒दृगे॒व तत् ।&#xA;पुन॑रा॒गत्योप॑तिष्ठते ।&#xA;सा भा॑गेयमे॒वैषा॒न्तत् ।&#xA;सा तत॑ ऊ॒र्ध्वारो॑हत् ।&#xA;सा रो॑हि॒ण्य॑भवत् ।&#xA;तद्रो॑हि॒ण्यै रो॑हिणि॒त्वम् ।&#xA;रो॒हि॒ण्याम॒ग्निमाद॑धीत ।&#xA;स्व ए॒वैनय्ँ॒योनौ॒ प्रति॑ष्ठित॒माध॑त्ते ।&#xA;ऋ॒ध्नोत्ये॑नेन ॥80॥&lt;/p&gt;</description>
    </item>
  </channel>
</rss>
