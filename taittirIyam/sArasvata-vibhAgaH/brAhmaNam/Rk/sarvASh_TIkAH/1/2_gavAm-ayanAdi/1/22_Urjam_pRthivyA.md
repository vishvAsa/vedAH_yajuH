+++
title = "22 ऊर्जम् पृथिव्या"

+++


<details><summary>मूलम्</summary>

ऊर्ज॑म् पृथि॒व्या रस॑म् आ॒भर॑न्तः ।  
श॒तञ् जी॑वेम श॒रद॑ᳶ पुरू॒चीः ॥2॥  
व॒म्रीभि॒र् अनु॑वित्त॒ङ् गुहा॑सु ।  
श्रोत्र॑न् त उ॒र्व्य् अब॑धिरा भवामः ।
</details>

<details><summary>भट्टभास्कर-टीका</summary>

पृथिव्याः ऊर्जं अन्नं स्वादुभूतं रसं जलं च मृदूदकपरिणामं वल्मीकवपामाहरन्तो वयं शतं शरदो जीवेम पुरूचीः बह्वञ्चनाः बह्वाश्चर्यफलप्रापिणीः । अञ्चेर्ङीपि नकाराकारयोर्लुप्तयोः 'चौ' इति पूर्वस्याच्चो दीर्घत्वम् । किञ्च - वम्रीभिस्त्रिभिः गुहासु वल्मीकेषु अनुवित्तं अनुक्रमेण लब्धम् । 'विदेर्वित्तं च विन्नं च' इति नत्वाभावः । ते श्रोत्रमिव स्थितां वल्मीकवपामाहरन्तो वयं अबधिरा भवामः । अनुपहतश्रोत्रेन्द्रियाः भूयास्म, हे उर्वि! पृथिवि ॥
</details>