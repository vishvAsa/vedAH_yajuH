+++
title = "279 इहैव सन्तत्र"

+++


<details><summary>मूलम्</summary>

इ॒हैव सन्तत्र॑ स॒तो वो॑ अग्नयः ।  
प्रा॒णेन॑ वा॒चा मन॑सा बिभर्मि ।  
ति॒रो मा॒ सन्त॒म् आयु॒र् मा  प्रहा॑सीत् ।  
ज्योति॑षा वो वैश्वान॒रेणोप॑तिष्ठे ।
</details>

<details><summary>भट्टभास्कर-टीका</summary>

इहैव देशे सन् वसन् तत्र गृहे सतो वो युष्मान् हे अग्नयः! प्राणेन सर्वेणापि जीवितेन च वाचा मनसा च बिभर्मि धारयामि । ततस्तथावर्तमानं सन्तं अपि मां तिरोभूय परोक्षे देशे सन्तमपि आयुर्मा प्रहासीत् मा त्याक्षीत् । अहमपि वैश्वानरेण विश्वेषां नराणां हितेन ज्योतिषा तेजसा इत्थंभूतान्युष्मान् उपतिष्ठे ॥
</details>