+++
title = "204 अहन् त्वदस्मि"

+++


<details><summary>मूलम्</summary>

अ॒हन् त्वद॑स्मि॒ मद॑सि॒ त्वम् ए॒तत् ।   
ममा॑सि॒ योनि॒स् तव॒ योनि॑र् अस्मि ।  
ममै॒व सन्वह॑ ह॒व्यान्य् अ॑ग्ने ।   
पुत्रᳶ पि॒त्रे लो॑क॒कृज् जा॑तवेदः ।
</details>

<details><summary>भट्टभास्कर-टीका</summary>

हे अग्ने! अहं त्वत् त्वत्तो हेतोः अस्मि यदा त्वमासीः तदाऽस्म्यहं यदा त्वं नासीः तदा अहं अजातकल्पो नास्म्येव । त्वं च मदसि मत्तो हेतोर्जायसे । एतत्प्रसिद्धमेवेति दर्शयितुं एतत् इत्युक्तम् । एवमुक्तेन प्रकारेण मम योनिः कारणं त्वं असि तव अपि योनिः अहं अस्मि । यस्मादेवं तस्मात् ममैव बन्धुः सन् मदीयानि हव्यानि वह यथा पुत्रः पित्रे इष्टमाचरति लोककृत् स्थानकृत् पुण्येषु लोकेषु । यद्वा - सत्पुत्रः पित्रे लोककृद्भवति एवं पितुः पालयितुर्ममैव फलमावेक्ष्य हव्यानि वह । हे जातवेदः! जातानां वेदितः! जातधनादि वा ॥
</details>