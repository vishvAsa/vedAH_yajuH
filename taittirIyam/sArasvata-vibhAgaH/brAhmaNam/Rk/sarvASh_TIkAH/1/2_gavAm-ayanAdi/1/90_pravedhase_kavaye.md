+++
title = "90 प्रवेधसे कवये"

+++


<details><summary>मूलम्</summary>

प्रवे॒धसे॑ क॒वये॒ मेध्या॑य ।  
वचो॑ व॒न्दारु॑ वृष॒भाय॒ वृष्णे॑ ।  
यतो॑ भ॒यम् अभ॑य॒न् तन् नो॑ अस्तु ।  
अव॑ दे॒वान् य॑जे॒हेड्या॑न् ।
</details>

<details><summary>भट्टभास्कर-टीका</summary>

प्रवेधसे विधात्रे प्रकृष्टानां श्रेयसां लोकानां वा धात्रे । प्रशब्दोऽसमस्त एव विशेषणं वा प्रारम्भमाचष्टे । मेध्याय अस्माभिस्संगन्तव्याय कवये विदुषे वृषभाय श्रेष्ठाय वृष्णे कामानां वर्षुकाय ब्रह्मणे वन्दारु वन्दनशीलं वचः प्रारम्भार्हं (इति शेषः) । तस्मात्तमेव वन्दामहे । तेषामस्माकं यतो भयं तत् सर्वमभयहेतुः अस्तु । यतो भयमन्येषां तन्नोऽस्माकं मा भूत् । ये पुनः हेड्याः क्रोधनाः देवा अपि अस्माकं भयहेतवः तान् अवयजे अपनयामि अपनीतक्रोधान् करोमि । 'कृत्यल्युटो बहुलम्' इति हेडतेः कर्तरि ण्यत् वृषादिर्द्रष्टव्यः । यद्वा - हेडने साधवो हेड्याः । 'यतोऽनावः' इत्याद्युदात्तत्वम् । यद्वा - अव रक्ष अस्मान् देवांश्च ईड्यानिहास्मिन्कर्मणि यज पूजय । 'ईडवन्दवृशंस'इत्याद्युदात्तत्वम् ॥
</details>