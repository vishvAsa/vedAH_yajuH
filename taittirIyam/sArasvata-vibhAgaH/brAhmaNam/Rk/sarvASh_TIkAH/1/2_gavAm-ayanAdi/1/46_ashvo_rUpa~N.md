+++
title = "46 अश्वो रूपङ्"

+++


<details><summary>मूलम्</summary>

अश्वो॑ रू॒पङ् कृ॒त्वा यद् अ॑श्व॒त्थे ऽति॑ष्ठः ।   
सव्ँ॒व॒त्स॒रन् दे॒वेभ्यो॑ नि॒लाय॑ ।  
तत् ते॒ न्य॑क्तम् इ॒ह स॒म्भर॑न्तः ।  
श॒तञ् जी॑वेम श॒रद॒स् सवी॑राः ।
</details>

<details><summary>भट्टभास्कर-टीका</summary>

यत् यदा त्वं अश्वो भूत्वा रूपं च तदीयं कृत्वा अश्वत्थे अतिष्ठः देवेभ्यो निलाय निर्गम्य संवत्सरं अश्वत्थे स्थितवान् । तत्ते न्यक्तमित्यादि । गतम् । ब्राह्मणम् - 'अग्निर्देवेभ्यो निलायत । अश्वो रूपं कृत्वा' । इत्यादि । निलायेति निपूर्वादयतेर्ल्यपि छान्दसो वर्णविकारः । 'उपसर्गस्यायतौ' इति लत्वम् । यद्वा - निरर्थे निशब्दः निपूर्वाल्लीयतेर्ल्यपि 'विभाषा लीयतेः' इत्यात्वम् ॥
</details>