+++
title = "10 वैश्वानरस्य रूपम्"

+++


<details><summary>मूलम्</summary>

वै॒श्वा॒न॒रस्य॑ रू॒पम् ।   
पृ॒थि॒व्याम् प॑रि॒स्रसा॑ ।  
स्यो॒नम् आ वि॑शन्तु नः ॥1॥
</details>

<details><summary>भट्टभास्कर-टीका</summary>

वैश्वानरस्य विश्वेषां नराणां स्वामित्वेन सम्बन्धिनोग्नेः रूपं यत्तत् पृथिव्यां सर्वस्यां परिस्रसा परितस्स्रस्तं व्याप्तं सिकतारूपेण परिणतम् । ब्राह्मणं च - 'एतद्वा अग्नेर्वैश्वानरस्य रूपम्' ति । स्रंसेः क्विप् अनुनासिकलोपे 'सुपां सुलुक्' इति प्रथमैकवचनस्य 'स्वमोर्नपुंसकात्' इति लुगपवाद आकारः । भावे वा क्विप्, इत्थंभूतलक्षणे तृतीया, नित्यसमासत्वाद्द्विभक्त्युदात्तत्वाभावः । तास्तादृश्यः संभ्रियमाणाः सिकताः स्योनं सुखहेतवो भूत्वा नः अस्मान् आविशन्तु प्राप्नुवन्तु ॥
</details>