+++
title = "259 अथर्व पितुम्"

+++


<details><summary>मूलम्</summary>

अथ॑र्व पि॒तुम् मे॑ गोपाय ।   
रस॒म् अन्न॑म् इ॒हायु॑षे ।  
अद॑ब्धा॒यो ऽशी॑ततनो ।   
अवि॑षन् नᳶ पि॒तुङ् कृ॑णु ।
</details>

<details><summary>भट्टभास्कर-टीका</summary>

हे अथर्व! अथर्वणा पूर्वं सृष्ट! यथा 'अथर्वा त्वा प्रथमो निरमन्थत्' इति । 'न ङिसंबुद्ध्योः'इति व्यत्ययेन न प्रवर्तते अकारान्तं वा शब्दान्तरं द्रष्टव्यम् । मम पितुं अन्नं गोपाय रक्ष । रसं क्षीरादि अन्नं अदनीयमन्यद्वाऽपि तत्सर्वं गोपाय । इह अस्मिन् शरीरे आयुषे जीवनार्थं एतच्छरीरधारणार्थं हे अदब्धायो! अनुपहिंसितजीवन! अनुपहिंसितान्न! वा । छान्दसोऽन्त्यलोपः । हे अशीततनो उष्णशरीर! । पूर्वस्याविद्यमानत्वादिदं न निहन्यते । अस्माकं पितुं अन्नं अविषं विषरहितं अमृतत्वाय पर्याप्तं कृणु कुरु । यद्वा - अविषं रक्षणपर्याप्तं पितुं कृणु देहि । अवतेष्टिषच् व्यत्ययेनाद्युदात्तत्वम् ॥
</details>