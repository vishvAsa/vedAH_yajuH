+++
title = "211 सुगार्हपत्यो विदहन्न्"

+++


<details><summary>मूलम्</summary>

सु॒गा॒र्ह॒प॒त्यो वि॒दह॒न्न् अरा॑तीः ।   
उ॒षस॒श् श्रेय॑सीश् श्रेयसी॒र् दध॑त् ॥20॥  
अग्ने॑ स॒पत्नाँ॑ अप॒ बाध॑मानः ।  
रा॒यस्पोष॒म् इष॒म् ऊर्ज॑म् अ॒स्मासु॑ धेहि ।
</details>

<details><summary>भट्टभास्कर-टीका</summary>

हे अग्ने! सुगार्हपत्यः । 'गृहपतिना संयुक्ते ञ्यः'। शोभनं गृहपतिसंयुक्तत्वं यस्य शोभनगृहपतिलाभात् । 'नञ् सुभ्याम्'इत्युत्तरपदान्तोदात्तत्वम् । अरातीः अदात्रीः शत्रुजातीः विदहन् विविधं दहन् उषसः उदयान् अहोरात्रा लक्ष्यन्ते श्रेयसीश्श्रेयसीः उत्तरोत्तरश्रेयसीः सर्वप्रकारप्रशस्यतराः दधत् धारयन् उत्पादयन् सपत्नान् भ्रातृव्यान् पापात्मकांश्च अपबाधमानः अपनुदन् रायो धनस्य पोषं पुष्टिं इषमूर्जं रसं च क्षीरादि अस्मासु धेहि स्थापय भोगाय ॥
</details>