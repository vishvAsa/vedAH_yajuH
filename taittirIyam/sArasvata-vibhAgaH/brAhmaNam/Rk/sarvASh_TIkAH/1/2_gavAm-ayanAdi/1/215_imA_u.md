+++
title = "215 इमा उ"

+++


<details><summary>मूलम्</summary>

इ॒मा उ॒ माम् उप॑-तिष्ठन्तु॒ रायः॑ ।   
आ॒भिᳶ प्र॒जाभि॑र् इ॒ह सव्ँव॑सेय ।  
इ॒हो इडा॑ तिष्ठतु विश्वरू॒पी ।  
मध्ये॒ वसो᳚र् दीदिहि जातवेदः ।
</details>

<details><summary>भट्टभास्कर-टीका</summary>

हे जातवेदः! इमा रायो धनानि प्रजादिलक्षणास्सर्वा अपि मामुपतिष्ठन्तु । उ इति पादपूरणे अवधारणे वा । आभिः प्रजाभिः आत्मीयभूताभिः इहैव जन्मनि त्वत्प्रसादात् संवसेय सह वसेयं व्यत्यतेनात्मनेपदम् । किञ्च - इह उ इहैव एवमाभिः संवसति मयि इडा गौर्वाग्यशो वा पशवो वा तिष्ठतु विश्वरूपी नानाप्रकाररूपा सर्वात्मना मयि तिष्ठतु । गौरादिर्द्रष्टव्यः । त्वमपि तादृशस्य अस्मदीयस्थ वसोः धनसमूहस्य मध्ये दीदिहि दीप्यस्व स्वामित्वेन वर्तस्व ॥
</details>