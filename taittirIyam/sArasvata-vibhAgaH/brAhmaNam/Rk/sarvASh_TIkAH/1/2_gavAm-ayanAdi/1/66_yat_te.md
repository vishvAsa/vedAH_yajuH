+++
title = "66 यत् ते"

+++


<details><summary>मूलम्</summary>

यत् ते॑ सृ॒ष्टस्य॑ य॒तः ।   
विक॑ङ्कत॒म् भा आ॑र्च्छज् जातवेदः   ।  
तया॑ भा॒सा सम्मि॑तः ।       
उ॒रुन् नो॑ लो॒कम् अनु॒ प्रभा॑हि ।
</details>

<details><summary>भट्टभास्कर-टीका</summary>

सतो बृहत्या वा । हे जातवेदः! तव सृष्टस्य यतः प्रजापतिसकाशात् गच्छतः यत् या भाः दीप्तिः । लिङ्गव्यत्ययश्छान्दसः । विकङ्कतं वृक्षं आर्छत् आगच्छत् तया भासा सम्मितः समन्ताद्युक्तः नः अस्माकं उरुं लोकं स्थानं अनु प्रभाहि अनुक्रमेण प्रकाशय ॥
</details>