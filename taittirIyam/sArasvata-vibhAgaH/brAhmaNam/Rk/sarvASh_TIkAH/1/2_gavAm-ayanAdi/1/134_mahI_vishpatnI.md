+++
title = "134 मही विश्पत्नी"

+++


<details><summary>मूलम्</summary>

म॒ही वि॒श्पत्नी॒ सद॑ने ऋ॒तस्य॑ ।   
अ॒र्वाची॒ एत॑न् धरुणे रयी॒णाम् ।  
अ॒न्तर्व॑त्नी॒ जन्य॑ञ् जा॒तवे॑दसम् ।  
अ॒ध्व॒राणा॑ञ् जनयथᳶ पुरो॒गाम् ॥13॥
</details>

<details><summary>भट्टभास्कर-टीका</summary>

मही महत्यौ महनीये । 'वा छन्दसि'इति पूर्वसवर्णदीर्घत्वम् । विश्पत्नी विश्पत्न्यौ विशां प्रजानां पालयित्र्यौ । अयस्मयादित्वेन भत्वाज्जश्च्त्वाभावः । यद्वा - विश्वस्य पालयित्र्यौ (?) अन्तर्वत्नी गर्भिण्यौ 'अन्तर्वत्पतिवतोर्नुक्'इति नुगोकारौ, जन्यं जनयितव्यं गर्भस्थं जातवेदसं जातानां वेदितारं अध्वराणां यज्ञानां पुरोगां अग्रगामिनीं जनयथः जनयतम् । पञ्चमो लकारः, जनसनखनाम्'इति विट् 'विड्वनोः' इत्यात्वम् ॥
</details>