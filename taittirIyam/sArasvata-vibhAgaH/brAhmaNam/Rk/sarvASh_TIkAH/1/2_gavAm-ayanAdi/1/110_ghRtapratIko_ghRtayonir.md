+++
title = "110 घृतप्रतीको घृतयोनिर्"

+++


<details><summary>मूलम्</summary>

घृ॒त-प्र॑तीको घृ॒त-यो॑निर् अ॒ग्निः ।   
घृ॒तैस् समि॑द्धो घृ॒तम् अ॒स्यान्न॑म् ।  
घृ॒त॒-प्रुष॑स् त्वा स॒रितो॑ वहन्ति ।  
घृ॒तम् पिब॑न्त् सु॒यजा॑ यक्षि दे॒वान् ।
</details>

<details><summary>भट्टभास्कर-टीका</summary>

अयं अग्निः घृतप्रतीको धृतोपक्रमः घृतयोनिः घृतकारणः घृतैस्समिद्धः संदीपितः ईदृशोऽयं अस्यान्नमपि घृतम् । इदानीं प्रत्यक्षवदुच्यते - हे अग्रे! धृतप्रुषः घृतस्य पोषयित्र्यः सेक्त्र्यः घृतवाहिन्यो वा सरितः सद्यः त्वां वहन्ति धारयन्ति । यद्वा - त्वां प्रवहन्ति । तस्मात् घृतमस्माभिर्दत्तं पिबन् सुयजा शोभनयजमानेन यागेन देवान्यक्षि यज पूजय 'बहुलं छन्दसि'इति शपो लुक् ॥
</details>