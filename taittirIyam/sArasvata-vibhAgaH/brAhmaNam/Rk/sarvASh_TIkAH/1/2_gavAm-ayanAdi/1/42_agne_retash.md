+++
title = "42 अग्ने रेतश्"

+++


<details><summary>मूलम्</summary>

अ॒ग्ने रेत॑श् च॒न्द्रँ हिर॑ण्यम् ।   
अ॒द्भ्यस् सम्भू॑तम् अ॒मृत॑म् प्र॒जासु॑ ।  
तत् स॒म्भर॑न्न् उत्तर॒तो नि॒धाय॑ ॥4॥  
अ॒ति॒-प्र॒यच्छ॒न् दुरि॑तिन् तरेयम् ।
</details>

<details><summary>भट्टभास्कर-टीका</summary>

अत्र ब्राह्मणम् - 'आपो वरुणस्य पत्नय आसन् । ता अग्निरभ्यध्यायत् । तास्समभवत् । तस्य रेतः परापतत् । तद्धिरण्यमभवत्'5 इति । तदुच्यते - अग्ने रेतो हिरण्यं चन्द्रं आह्लादनं अद्भ्यस्संभूतं 'आपो वरुणस्य पत्नयः'5 इति ब्राह्मणप्रसिद्ध्यैवमुक्तम् । अमृतं अमृतत्वहेतुभूतं प्रजासु तत् सम्भरणम् । प्रजानां हितार्थं तत्सम्भरणं कुर्वन् तत् उत्तरतो निधाय उत्तरत उपास्य । ब्राह्मणं च' अति प्रयच्छति । आर्तिमेवाति प्रयच्छति'5 इति पापतरणार्थं भवति ॥
</details>