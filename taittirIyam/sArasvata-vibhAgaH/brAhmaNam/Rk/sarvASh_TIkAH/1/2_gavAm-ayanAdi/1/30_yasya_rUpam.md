+++
title = "30 यस्य रूपम्"

+++


<details><summary>मूलम्</summary>

यस्य॑ रू॒पम् बिभ्र॑द् इ॒माम् अवि॑न्दत् ।   
गुहा॒ प्रवि॑ष्टाँ सरि॒रस्य॒ मध्ये॑ ।  
तस्ये॒दव्ँ विह॑तम् आ॒भर॑न्तः ।  
अछ॑म्बट्कारम् अ॒स्याव्ँ वि॑धेम ॥3॥
</details>

<details><summary>भट्टभास्कर-टीका</summary>

अत्र ब्राह्मणम् - 'तां वराहो भूत्वा हरत्' इति । तदिदमुच्यते - यस्य वराहस्य रूपं बिभ्रदिमां पृथिवीं अविन्दत् अलभत प्रजापतिः सरिरस्य सलिलस्य महाप्रळयोदकस्य मध्ये । कपिलकादित्वाल्लत्वविकल्पः । गुहा गुहां गुह्यस्थानं पाताळं प्रविष्टाम् । 'सुपां सुलुक्' इत्याकारः । तस्य वराहस्य विहतं पोत्रोत्खातं मृद्द्रव्यं आभरन्तो वयं अछम्बट्कारं अविनाशमस्यां पृथिव्यां विधेम । यद्वा - अस्यामिति षष्ठ्यर्थे सप्तमी ।
अस्याः पृथिव्याः किंचिदपि अपरिहाय सर्वां पृथिवीमविनष्टां परिगृह्य कर्माणि कुर्मः । णमुलन्तेन नञ्समासः ॥
</details>