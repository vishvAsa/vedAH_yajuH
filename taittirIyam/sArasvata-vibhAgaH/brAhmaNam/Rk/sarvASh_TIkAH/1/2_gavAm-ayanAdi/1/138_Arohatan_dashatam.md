+++
title = "138 आरोहतन् दशतम्"

+++


<details><summary>मूलम्</summary>

आरो॑हतन् द॒शत॒ꣳ॒ शक्व॑री॒र् मम॑ ।  
ऋ॒तेना᳚ग्न॒ आयु॑षा॒ वर्च॑सा स॒ह ।  
ज्योग् जीव॑न्त॒ उत्त॑राम् उत्तरा॒ꣳ॒ समा᳚म् ।  
दर्श॑म॒हम् पू॒र्ण-मा॑सय्ँ य॒ज्ञय्ँ यथा॒ यजै᳚ ।
</details>

<details><summary>भट्टभास्कर-टीका</summary>

हे अरणी! मम दशतं दशवर्गात्मिकाः । 'पञ्चद्दशतौ वर्गे वा'इति निपात्यते, शक्वरीः शक्तिविशेषशालिनीः अङ्गुलीः आरोहतम् । शकेः क्वनिपि 'वनोरच'इति ङीब्रेफौ । हे अग्ने! त्वमपि ममाङ्गुलीरारोह, ऋतेन यज्ञेन आयुषी वर्चसा बलेन चास्मभ्यं देयेन सह आरोह । किञ्च - तथा त्वमारोह यथा अहं वयं ज्योक् दीर्घकालं जीवन्तः उत्तरामुत्तरां समां उत्तरस्मिन्नुत्तरस्मिन्वत्सरे अविच्छेदेन दर्शपूर्णमासं यज्ञं चान्यं पशुचातुर्मास्यज्योतिष्टोमादिलक्षणं यजै यजेमहि । उभयत्रापि वचनव्यत्ययः । यद्वा - जीवन्त इति वचनव्यत्ययः, जीवन् । औणादिको वा जवितेर्वसन्तादिवत् अच्प्रत्ययः, वृषादिर्द्वष्टव्यः । यजेर्लेटि 'वैतोन्यत्र'इत्यैकारः, 'अदुपदेशात् 'इति लसार्वधातुकानुदात्तत्वे धातुस्वरः ॥
</details>