+++
title = "70 यत् ते"

+++


<details><summary>मूलम्</summary>

यत् ते॑ ता॒न्तस्य॒ हृद॑य॒म् आच्छि॑न्दञ् जातवेदः ।  
म॒रुतो॒ ऽद्भिस् त॑मयि॒त्वा ।  
ए॒तत् ते॒ तद् अ॑श॒नेस् सम्भ॑रामि ।  
सात्मा॑ अग्ने॒ सहृ॑दयो भवे॒ह ।
</details>

<details><summary>भट्टभास्कर-टीका</summary>

प्रथमः पादश्चतुरक्षराभिक्रान्तः । जातवेद इत्यस्य सर्वानुदात्तत्वात् द्वितीयपादादित्वं नेष्यते । हे जातवेदः! तव तान्तस्य अभिपीडितस्य यद्धृदयं मरुत आच्छिन्दन्, तदेवाह । अद्भिस्तमयित्वा अद्भिश्शमयित्वा यत एवमकुर्वन् मरुतः एतत्ते हृदयं अशनेः रूपेण स्थितम् । कर्मणि वा षष्ठी । तत् अशन्यात्मना परिणतं तदीयं सम्भरामि । अशनिहतवृक्षसम्भरणे ब्राह्मणं च – 'तस्य तान्तस्य हृदयमाच्छिन्दन् । साऽशनिरभवत्'7 इति । तस्माद्धे अग्ने! इह कर्मणि सात्मा सहृदयः च भव ॥
</details>