+++
title = "86 यन् त्वा"

+++


<details><summary>मूलम्</summary>

यन् त्वा॑ स॒मभ॑रञ् जातवेदः ।  
यथा॒ श॒री॒रम् भू॒तेषु॒ न्य॑क्तम् ।  
स सम्भृ॑तस् सीद शि॒वᳶ प्र॒जाभ्यः॑ ।  
उ॒रुन् नो॑ लो॒कम् अनु॑नेषि वि॒द्वान् ।
</details>

<details><summary>भट्टभास्कर-टीका</summary>

हे जातवेदः! यं त्वा समभरन् सम्भारैः सम्यक् भृतवन्तः ऋत्विगादयः सम्भारिणं त्वां कृतवन्तः भूतेषु भूतजातेषु यथा शरीरं न्यक्तं निक्षिप्तं भवति । भूतानां शरीरवत्त्वमिव तव सम्भारवत्त्वमिति भावः । सः त्वं तथा सम्भृतः सम्भृतसम्भारः प्रजाभ्यः प्रजार्थं शिवः सीद हेतुतया आस्व । नः अस्माकं च उरु विस्तीर्णं लोकं स्थानं अनुनेषि अनुक्रमेण प्रापय विद्वान् कर्तव्यज्ञः ॥
</details>