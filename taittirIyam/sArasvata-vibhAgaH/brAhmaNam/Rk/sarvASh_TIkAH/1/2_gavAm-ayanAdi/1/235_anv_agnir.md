+++
title = "235 अन्व् अग्निर्"

+++


<details><summary>मूलम्</summary>

अन्व् अ॒ग्निर् उ॒षसा॒म् अग्र॑म् अख्यत् ।  
अन्व् अहा॑नि प्रथ॒मो जा॒तवे॑दाः ।  
अनु॒ सूर्य॑स्य पुरु॒त्रा च॑ र॒श्मीन् ।   
अनु॒ द्यावा॑-पृथि॒वी आत॑तान ।
</details>

<details><summary>भट्टभास्कर-टीका</summary>

अग्निरुषसामग्रमनु अग्रे अख्यत् प्रकाशते अहानि चान्वख्यत् प्रथमः प्रधानः जातवेदाः, तं सूर्यस्य पुरुत्रा सर्वान् रश्मीन् अन्वख्यत् । एवं अनुक्रमेण द्यावापृथिवी द्यावापृथिव्यौ आतनान व्याप्तवान् तेजसेति ॥
</details>