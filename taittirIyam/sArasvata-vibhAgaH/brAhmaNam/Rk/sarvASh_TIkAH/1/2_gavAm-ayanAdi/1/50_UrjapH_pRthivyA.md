+++
title = "50 ऊर्जᳶ पृथिव्या"

+++


<details><summary>मूलम्</summary>

ऊ॒र्जᳶ पृ॑थि॒व्या अध्युत्थि॑तो ऽसि ।  
वन॑स्पते श॒तव॑ल्शो॒ विरो॑ह ।  
त्वया॑ व॒यम् इष॒म् ऊर्ज॒म् मद॑न्तः ।   
रा॒यस्पोषे॑ण॒ समि॒षा म॑देम ।
</details>

<details><summary>भट्टभास्कर-टीका</summary>

हे वनस्पते! ऊर्जः अन्नमर्थाद्धेतोः रसाद्वा । पृथिव्या अधि उत्थितोसि उपरि प्ररूढोसि । स त्वमस्माभिच्छिन्नोपि शतवल्शाः बहुप्ररोहो विरोह । वयं च त्वया हेतुना इषमूर्जं च इषा अन्नेन वा मदन्तः माद्यन्तः । यद्वा - मदन्तः कर्मद्वारेण भजमानाः । मन्दतेर्गतिकर्मणः व्यत्ययेन नुमभावः परस्मैपदं च । रायो धनस्य पुष्ट्या इषा अन्नेन च सम्मदेम सम्यक् मोदेमहि ॥
</details>