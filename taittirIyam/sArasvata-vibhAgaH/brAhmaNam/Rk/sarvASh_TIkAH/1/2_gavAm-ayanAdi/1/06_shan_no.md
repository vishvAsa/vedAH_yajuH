+++
title = "06 शन् नो"

+++


<details><summary>मूलम्</summary>

शन् नो॑ दे॒वीर् अ॒भिष्ट॑ये ।  
आपो॑ भवन्तु पी॒तये᳚ ।  
शय्ँयोर् अ॒भि स्र॑वन्तु नः ।
</details>

<details><summary>भट्टभास्कर-टीका</summary>

देवीः देव्यः 'वा छन्दसि' इति पूर्वसवर्णदीर्घत्वम् । नः अस्माकं आपः शं सुखहेतवो भवन्तु । अभिष्टये आभिमुख्येन देवान् यष्टुम् । यजेरिच्छतेर्वा क्तिन् । अभीष्टफलसिद्धये । पररूपं कतन्तवत् । किञ्च - पीतये पानाय च भवन्तु । किञ्च - उपजीव्याश्च भवन्तु लोकस्य । किञ्च - शं आगतानां रोगभयादीनां शमनम् । शाम्यतेः क्विप् । योः यावयितृता पृथक्करणमनागतानां तेषामुत्पत्तिनिरोधः । यौतेरसुनि गुणे अडभावश्छान्दसः । तदुभयमापः नः अस्माकं अभिस्रवन्तु आभिमुख्येन प्रसृतमुत्पादयन्तु ॥
</details>