+++
title = "106 समिध्यमानᳶ प्रथमो"

+++


<details><summary>मूलम्</summary>

स॒मि॒ध्यमा॑नᳶ प्रथ॒मो नु धर्मः॒ ।  
सम॒क्तुभि॑र् अज्यते वि॒श्व-वा॑रः॥10॥  
शो॒चिष्-के॑शो घृ॒त-नि॑र्णिक् पाव॒कः ।  
सु॒य॒ज्ञो अ॒ग्निर् य॒जथा॑य दे॒वान् ।
</details>

<details><summary>भट्टभास्कर-टीका</summary>

अयं अग्निः समिध्यमानः दीप्यमानः प्रथमः आद्यः प्रथमानो वा नु क्षिप्रं पादपूरणे वा धर्मो धारयिता विश्वस्य विश्ववारः विश्वं वरणीयं यस्य सः सर्ववरिष्ठः विश्वे वाराः काला वा यस्य स विश्ववारः नित्यः । शोचिष्केशः शोचींषि ज्वालाः केशस्थानीया यस्य । घृतनिर्णिक् घृतरूपः घृताधीनरूपसमृद्धिः घृताधीनशुद्धिर्वा । णिजिर् शौचपोषणयोः, भावे क्विप् । पावकः सर्वस्य सुयज्ञः शोभमानो यज्ञो येन । 'नञ् सुभ्याम्'इत्युत्तरपदान्तोदात्तत्वम् । ईदृशोऽयं देवान् यजथाय देवानां यागाय । कर्मणि षष्ठी व्यत्ययेन न प्रवर्तते । अक्तुभिः व्यक्तिहेतुभिस्स्वतेजोभिः समज्यते सम्यगक्तः क्रियते, महाप्रकाशः क्रियत इति यावत् ॥
</details>