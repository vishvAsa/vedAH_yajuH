+++
title = "98 उप त्वा"

+++


<details><summary>मूलम्</summary>

उप॑ त्वा ऽग्ने ह॒विष्म॑तीः ।  
घृ॒ताची᳚र् यन्तु हर्यत ।  
जु॒षस्व॑ स॒मिधो॒ मम॑ ।
</details>

<details><summary>भट्टभास्कर-टीका</summary>

हे अग्ने त्वां हविष्मतीः हविष्मत्यः ब्रह्मौदनसम्पृक्ताः घृताचीः घृताच्यः घृताञ्चनाः घृतसम्पृक्ताः। उभयत्रापि 'वा छन्दसि' इति पूर्वसवर्णदीर्घत्वम् । ईदृश्यः समिधः उपयन्तु उपगच्छन्तु । त्वं च ताः हर्यत हर्य प्रतिगृहाण । हर्य गतौ, वचनव्यत्ययः । यद्वा - हे हर्यत! भजनीय! । औणादिकोऽतच्प्रत्ययः । ता मय मदीयाः समिधो जुषस्व सेवस्व प्रीत्या वा स्वीकुरु ॥
</details>