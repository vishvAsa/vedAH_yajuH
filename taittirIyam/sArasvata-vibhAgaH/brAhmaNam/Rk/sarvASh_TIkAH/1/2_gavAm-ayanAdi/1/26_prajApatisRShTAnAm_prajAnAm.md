+++
title = "26 प्रजापतिसृष्टानाम् प्रजानाम्"

+++


<details><summary>मूलम्</summary>

प्र॒जाप॑ति-सृष्टानाम् प्र॒जाना॑म् ।  
क्षु॒धो ऽप॑हत्यै सुवि॒तन् नो॑ अस्तु ।  
उप॒ प्रभि॑न्न॒म् इष॒म् ऊर्ज॑म् प्र॒जाभ्यः॑।  
सूद॑ङ् गृ॒हेभ्यो॒ रस॒म् आभ॑रामि ।
</details>

<details><summary>भट्टभास्कर-टीका</summary>

प्रजापतिना सृष्टानां प्रजानां क्षुधोपहत्यै अपहननाय अस्तु इदं सुवितं सुष्ठु प्राप्तम् । यद्वा - शोभन उपायः । सुवितं भावे निष्ठा । तन्वादित्वादुवङ् । 'सूपमानात् क्तः' इत्युत्तरपदान्तोदात्तत्वम् । किं पुनस्तदित्याह - इषं अन्नं ऊर्जं रसं च उपप्रभिन्नं एकीभूतं सूदात्मकं रसं सारम् । यद्वा - नातिभिन्नं नातिद्रुतं नातिखरं कर्दमत्वात् । प्रजाभ्यः प्रजानां श्रेयसे प्रजानां वा इषमूर्जं च । षष्ठ्यर्थे चतुर्थी । ईदृशं सूदं गृहेभ्यः गार्हपत्याद्यायतनार्थं आभरामि आहरामि । 'हृग्रहोः' इति भत्वम् ॥
</details>