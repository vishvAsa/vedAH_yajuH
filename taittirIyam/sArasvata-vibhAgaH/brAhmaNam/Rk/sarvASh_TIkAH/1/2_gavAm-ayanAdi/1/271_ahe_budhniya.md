+++
title = "271 अहे बुध्निय"

+++


<details><summary>मूलम्</summary>

अहे॑ बुध्निय॒ मन्त्र॑म् मे गोपाय ।  
यम् ऋष॑यस् त्रैवि॒दा वि॒दुः ।  
ऋच॒स् सामा॑नि॒ यजूँ॑षि ।   
सा हि श्रीर् अ॒मृता॑ स॒ताम् ॥26॥
</details>

<details><summary>भट्टभास्कर-टीका</summary>

हे अहे! अभिगन्तव्य! बुध्निय! बुध्नमन्तरिक्षं बुद्धिर्वागेव वा तत्राविर्भूत! । 'नामन्त्रिते समानाधिकरणे'इति पूर्वस्याविद्यमानवत्त्वनिषेधाद्द्वितीयं निहन्यते । मे मम मन्त्रं वेदात्मकं गोपाय कार्यसमर्थं कुरु । जातावेकवचनम् । यमृषयो द्रष्टारो मन्त्रदृश्वानः त्रैविदाः विदुः जानन्ति । त्रीन्वेदान्विदन्ति जानन्तीति त्रिविदः त एव त्रैविदाः । यद्वा - तिस्रो विद्यास्त्रिवित् तदधीयते त्रैविदाः । केपुनस्ते मन्त्रा इत्याह - ऋचस्सामानि यजूषि ष । सा खलु सतां कर्मिणां श्रीः श्रयणीया अमृता अमृतत्वहेतुः । 'शतुरनुमः'इत्याम उदात्तत्वम् ॥
</details>