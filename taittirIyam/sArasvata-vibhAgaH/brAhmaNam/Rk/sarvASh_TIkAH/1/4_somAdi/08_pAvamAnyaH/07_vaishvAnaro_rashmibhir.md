+++
title = "07 वैश्वानरो रश्मिभिर्"

+++
<details><summary>मूलम्</summary>

वै॒श्वा॒न॒रो र॒श्मिभि॑र् मा पुनातु ।   
वात॑ᳶ प्रा॒णेने॑षि॒रो म॑यो॒भूः ।  
द्यावा॑पृथि॒वी पय॑सा॒ पयो॑भिः ।   
ऋ॒ताव॑री य॒ज्ञिये॑ मा पुनीताम् ।  


</details>

<details><summary>भट्टभास्कर-टीका</summary>

7 अथ सप्तमी - वैश्वानर इति त्रिष्टुप् ॥ **वैश्वानरः** विश्वेषां नराणां स्वामित्वेन सम्बन्धी अग्निरादित्यो वा । **मां** **रश्मिभिः** पवित्रैः **पुनातु** ।  
**वातश्** च मां पुनातु कीदृशः **प्राणेन** प्राणरूपेण स्थित्वा **इषिरः** सर्वप्राणिषु प्रविष्टवान् । इष गतौ औणादिकः किरच् । यश् च सर्वस्य **मयोभूः** सुखस्य भावयिता । 

किञ्च -  
**द्यावापृथिवी** द्याव्यापृथिव्याव् अपि मां पुनीतां शोधयता, कीदृश्यौ, **पयसा** उदकेन **पयोभिर्** अन्यैश्च हेतुभिः **ऋतावरी** ऋतं यज्ञः सत्यं वा तद्वत्यौ । 'छन्दसीवनिपौ'इति वनिप्, 'वनोरच'इति ङीब्रेफौ । **यज्ञिये** यज्ञसंपादिन्यौ यज्ञार्हे । 'यज्ञर्त्विग्भ्याम्'इति घः । यद्वा - यज्ञिये कर्मणि वर्तमानं पुनीताम् ॥
</details>

