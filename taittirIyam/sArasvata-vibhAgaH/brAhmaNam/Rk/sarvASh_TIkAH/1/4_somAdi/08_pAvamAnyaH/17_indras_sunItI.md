+++
title = "17 इन्द्रस् सुनीती"

+++
<details><summary>मूलम्</summary>

इन्द्र॑स् सुनी॒ती स॒ह मा॑ पुनातु ।  
सोम॑स् स्व॒स्त्या वरु॑णस् स॒मीच्या॑ ।  
य॒मो राजा॑ प्रमृ॒णाभि॑ᳶ पुनातु मा ।   
जा॒तवे॑दा मो॒र्जय॑न्त्या पुनातु ॥51॥  


</details>

<details><summary>भट्टभास्कर-टीका</summary>

17 अथ सप्तदशी - इन्द्रः सुनीतीति त्रिष्टुप् ॥  
**सुनीती** सुनीत्या नयतीति तथा । तादृश्या सेनया शक्त्या वा सह **मा** मां **इन्द्रः पुनातु** । 'सुपां सुलुक्'इति तृतीयैकवचनस्य पूर्वसवर्णदीर्धत्वम्।  
**सोमश्च स्वस्त्या** अविनाशहेतुभूतया सह मां पुनात्विति ।  
**वरुणश्** च **समीच्या** सम्यगञ्चनया सह मां पुनातु ।  
**यमश्** च **राजा प्रमृणाभिः** प्रमारिकाभिः सेनाभिः शक्तिभिर्वा सह मा मां पुनातु ।  
**जातवेदाश्** च **ऊर्जयन्त्या** ऊर्जं हविरात्मकं अन्नं आत्मन इच्छन्त्या विश्वं वा जगदूर्जयन्त्या बल-प्राणन-प्रदानेन धारयन्त्या सह **मा** मां **पुनातु** । 'ऊर्ज बलप्राणनयोः'॥

इति चतुर्थे अष्टमोऽनुवाकः ॥
</details>

