+++
title = "16 प्राजापत्यम् पवित्रम्"

+++
<details><summary>मूलम्</summary>

प्रा॒जा॒प॒त्यम् प॒वित्र॑म् ।  
श॒तोद्या॑मँ हिर॒ण्मय॑म् ।  
तेन॑ ब्रह्म॒विदो॑ व॒यम् ।  
पू॒तम् ब्रह्म॑ पुनीमहे ।  


</details>

<details><summary>भट्टभास्कर-टीका</summary>

16 अथ षोडशी - प्राजापत्यमित्यनुष्टुबेव ॥  
**प्राजापत्यं** प्रजापतेः स्वं **पवित्रं** येन स आत्मानं शोधितवान् एता ऋच उच्यन्ते । **शतोद्यामं** बहु-प्रकारोद्धारणं **हिरण्मयं** हिरण्य-परिणामवत् पवमानं अविनाशं वा हरणशीलं वा पापानां **तेन** ब्रह्मणा विदितेन वयं **ब्रह्मविदः** सन्तः **पूतं** शुद्धं सदा यथा भवति तथा **पुनीमहे ब्रह्म** आत्मानं, आत्मीयं वा ब्रह्मवर्चसं, ऋगादिकं वा मन्त्रम् ॥
</details>

