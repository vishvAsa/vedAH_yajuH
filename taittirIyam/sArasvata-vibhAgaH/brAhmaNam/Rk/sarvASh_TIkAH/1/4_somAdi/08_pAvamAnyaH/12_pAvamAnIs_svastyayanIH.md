+++
title = "12 पावमानीस् स्वस्त्ययनीः"

+++
<details><summary>मूलम्</summary>

पा॒व॒मा॒नीस् स्व॒स्त्यय॑नीः ॥49॥  
सु॒दुघा॒ हि पय॑स्वतीः ।
ऋषि॑भि॒स् सम्भृ॑तो॒ रसः॑ ।
ब्रा॒ह्म॒णेष्व् अ॒मृतँ॑ हि॒तम् ।  


</details>

<details><summary>भट्टभास्कर-टीका</summary>

12 अथ द्वादशी - पावमानीर् इत्यनुष्टुप् ॥  
**पावमानीः** पावमान्यः एता ऋचः **स्वस्त्ययनीः** अविनाशन-प्राप्ति-साधन-भूताः - उभयत्रापि 'वा छन्दसि'इति पूर्व-सवर्ण-दीर्घत्वम् ।  
**सुदुघाः** शोभनं फलानां दोग्ध्र्यः - 'दुहः कब्वश्च'इति कप् ।  
**पयस्वतीः** उदकवत्यः अन्नवत्यो वा, तद्-धेतुत्वात् ।  
**हि** यस्माद्-अर्थे; यस्मादेवं एता एतादृश्यः तस्मादेता **ऋषिभिः संभृतो रसः** ।  
किञ्च – **ब्राह्मणेष्व् अमृतं** अमरण-निमित्तं **हितं** निहितम् । यद्वा - **अमृतम्** अपवर्गः अपवर्गहेतुत्वेन ज्ञानिषु **ब्राह्मणेषु** इदं निहितम् ॥
</details>

