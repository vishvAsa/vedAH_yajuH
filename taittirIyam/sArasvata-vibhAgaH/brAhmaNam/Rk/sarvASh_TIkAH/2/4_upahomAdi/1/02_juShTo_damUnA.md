+++
title = "02 जुष्टो दमूना"

+++


<details><summary>मूलम्</summary>

जुष्टो॒ दमू॑ना॒ अति॑थिर्दुरो॒णे ।  
इ॒मन्नो॑ य॒ज्ञमुप॑ याहि वि॒द्वान् ।  
विश्वा॑ अग्नेऽभि॒युजो॑ वि॒हत्य॑ ।  
श॒त्रू॒य॒तामा भ॑रा॒ भोज॑नानि ।
</details>

<details><summary>सायण-टीका</summary>

जुष्टः प्रीतः 'नित्यं मन्त्रे' इत्याद्युदात्तत्वम् । दमूनाः दान्तमनाः दान्तेषु वा मनो यस्य । पृषोदरादिः । अतिथिः सततगमः 'अत सातत्ये' अतेरिथिन्प्रत्ययः । अतिथिवत्पूज्यो वा दुरोणे यज्ञगृहे दुःखेनावितव्ये औणादिके न प्रत्यये ओर्गुणः । हे अग्ने! इमं आस्माकीनं यज्ञं उपयाहि उपगच्छ विद्वान् सर्वार्थज्ञः । आगत्य च विश्वा अभियुजः अभियोक्तॄन् । कर्तरि संपदादिलक्षणः क्विप् । विहत्य विनिवार्य शत्रूयतां अस्मासु शत्रुत्वमिच्छताम् । 'छन्दसि परेच्छायामपि' इति क्यच् । 'शतुरनुमः' इति विभक्तेरुदात्तत्वम् । भोजनानि भोज्यानि धनानि अस्मभ्यं आभर आहर । 'हृग्रहोर्भश्छन्दसि' डति भत्वम् ॥
</details>