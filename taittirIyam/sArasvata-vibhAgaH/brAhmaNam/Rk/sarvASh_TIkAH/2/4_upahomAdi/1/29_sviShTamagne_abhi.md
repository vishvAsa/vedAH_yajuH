+++
title = "29 स्विष्टमग्ने अभि"

+++


<details><summary>मूलम्</summary>

स्वि॑ष्टमग्ने अ॒भि तत्पृ॑णाहि ।  
विश्वा॑ देव॒ पृत॑ना अ॒भिष्य ।  
उ॒रुन्न॒ᳶ पन्था॑म्प्रदि॒शन्विभा॑हि ।  
ज्योति॑ष्मद्धेह्य॒जर॑न्न॒ आयुः॑ ।
</details>

<details><summary>सायण-टीका</summary>

10स्विष्टमग्न इति ॥ हे! आग्ने! स्विष्टं सम्यगिष्टं तत् अभिपृणाहि आभिमुख्येन पूरय पालय वा । 'सेर्ह्यपिच्च' इत्यस्य 'वा छन्दसि' इति बाधितत्वात् ङित्त्वाभावः । हे! देव! विश्वाः पृतनाः संग्रामान् अभिष्य आभिमुख्येनान्तं गमय । स्यतेः लोटि हिलोपे 'विभाषा' इति निघाताभावः । अस्मभ्यं च उरुं विशिष्टं प्रसिद्धं पन्थां पन्थानं मार्गं प्रदिशन् ददत् विभाहि विशेषेण संदीप्यस्व । किं च ज्योतिष्मत् उज्ज्वलं लोकपूजितं अजरं अजय्यं आयुः अस्मज्जीवितं वा अस्मभ्यं धेहि देहि ॥
</details>