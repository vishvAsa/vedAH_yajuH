+++
title = "02 आत्वा ऽहार्षम्,"

+++


<details><summary>मूलम्</summary>

आत्वा॑ऽहार्षम॒न्तर॑भूः ।
ध्रु॒वस्ति॒ष्ठावि॑चाचलिः ।
विश॑स्त्वा॒ सर्वा॑ वाञ्छन्तु ।
मा त्वद्रा॒ष्ट्रमधि॑भ्रशत् ।
</details>

<details><summary>सायण-टीका</summary>

व्याख्याता 'विष्णोः क्रमोसि' इत्यत्र । पुरोहितो राजानं प्रत्याह - **त्वां** अहं **आहार्षं** स्थानाच्च्युतमाहरामि । आहृतश्च त्वं **अन्तर् अभूः** राष्ट्रस्य मध्ये भव । अविचाचलिः विचालयितुमशक्यः ध्रुवश्च तिष्ठ । विशो राष्ट्रवर्तिन्यः प्रजाः त्वामेव राजानं वाञ्छन्तु राष्ट्रं च त्वत्तो माऽधिभ्रशत् । अधिरत्र पञ्चम्यर्थानुवादी । भ्रष्टं मा मृत् ।।
</details>