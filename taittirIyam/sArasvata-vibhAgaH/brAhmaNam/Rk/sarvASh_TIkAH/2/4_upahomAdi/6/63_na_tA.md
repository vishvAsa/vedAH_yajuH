+++
title = "63 न ता"

+++


<details><summary>मूलम्</summary>

न ता न॑शन्ति॒ न द॑भाति॒ तस्क॑रः ।  
नैना॑ अमि॒त्रो व्यथि॒राद॑धर्षति ।  
दे॒वाँश्च॒ याभि॒र्यज॑ते॒ ददा॑ति च ।  
ज्योगित्ताभि॑स्सचते॒ गोप॑तिस्स॒ह ।
</details>

<details><summary>सायण-टीका</summary>

25अथ पञ्चविंशीमाह - **याभिर्** गोभिर् **देवान्** उद्दिश्य **यजते च** यागमपि करोति,  
**ददाति च** गवां दानमपि करोति,  
**ताः** गावो **न नशन्ति** नैव नाशं प्राप्नुवन्ति ।  
**तस्करश्** चोरोऽपि ता गा **न दभाति** न हिनस्ति ।  
**व्यथिर्** व्यथाहेतुः अमित्रः शत्रुरप्येना गा **नादधर्षति** नैव धृष्टो भवति  
ताडयितुं प्रगल्भो न भवति ।  
ताभिर् गोभिस्सह गोपतिर्गवां स्वामी **ज्योगित्** चिरमेव **सचते** स्वर्गे समवेतो भवति ॥
</details>