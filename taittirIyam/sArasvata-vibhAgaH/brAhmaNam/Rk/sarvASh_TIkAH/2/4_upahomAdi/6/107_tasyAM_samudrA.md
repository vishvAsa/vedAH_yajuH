+++
title = "107 तस्यां समुद्रा"

+++


<details><summary>मूलम्</summary>

तस्याँ॑ समु॒द्रा अधि॒विक्ष॑रन्ति ।  
तेन॑ जीवन्ति प्र॒दिश॒श्चत॑स्रः ॥61॥  
ततः॑ क्षरत्य॒क्षर॑म् ।  
तद्विश्व॒मुप॑जीवति ।
</details>

<details><summary>सायण-टीका</summary>

32अथ द्वात्रिंशीमाह - तस्यां वाग्देवतायामधिश्रिताः समुद्राः समुद्रसमाना वेदाः विक्षरन्ति विविधं प्रवर्तन्ते । तेन प्रवर्तनेन चतस्रः प्रदिशः चतुर्विधाः प्राच्यादिदिगवस्थिताः प्राणिनो जीवन्ति वेदोक्तमनुष्ठायैहिकमामुष्मिकं च प्राप्नुवन्ति । ततो वेदादेवाक्षरं प्रणवात्मकं प्रवर्तते । तदेतदक्षरं विश्वमुपजीवति सर्वे जनाः प्रणवानुष्ठानेन स्वापेक्षितं फलं प्राप्नुवन्ति ।
</details>