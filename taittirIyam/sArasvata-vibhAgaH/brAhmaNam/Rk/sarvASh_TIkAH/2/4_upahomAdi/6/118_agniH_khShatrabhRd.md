+++
title = "118 अग्निः क्षत्रभृद्,"

+++


<details><summary>मूलम्</summary>

अ॒ग्निः क्ष॑त्र॒भृदनि॑भृष्ट॒मोजः॑ ।  
स॒ह॒स्रियो॑ दीप्यता॒मप्र॑युच्छन् ।  
वि॒भ्राज॑मानस्समिधा॒न उ॒ग्रः ।  
आऽन्तरि॑क्षमरुह॒दग॒न्द्याम् ॥62॥
</details>

<details><summary>सायण-टीका</summary>

35अथ पञ्चत्रिंशीमाह - अयम् **अग्निः क्षत्रभृत्** बलं धारयन् **अनिभृष्टमोजः** केनाप्यतिरस्कृतं बलं अस्मभ्यं प्रयच्छन्निति शेषः । **सहस्रियः** देवसहस्रेण संमितः **अप्रयुच्छन्** प्रमादम् अकुर्वन् दीप्यताम् । विभ्राजमानः विशेषेण दीप्यमानः समिधानः समिद्भिर्युक्त उग्रः तीव्रस्सन् अन्तरिक्षमाऽरुहत् आरोढुमर्हति । ततो द्यामगन् दिवं गच्छतु ।   



इति तैत्तिरीयब्राह्मणभाष्ये द्वितीयकाण्डे चतुर्थप्रपाठके षष्ठोऽनुवाकः ॥
</details>