+++
title = "111 इन्द्रासूरा जनयन्"

+++


<details><summary>मूलम्</summary>

इन्द्रा॒सूरा॑ ज॒नय॑न्वि॒श्वक॑र्मा ।  
म॒रुत्वाꣳ॑ अस्तु ग॒णवा᳚न्थ्सजा॒तवान्॑ ।  
अ॒स्य स्नु॒षा श्वशु॑रस्य॒ प्रशि॑ष्टिम् ।  
स॒पत्ना॒ वाच॒म्मन॑सा॒ उपा॑सताम् ।
</details>

<details><summary>सायण-टीका</summary>

33अथ त्रयस्त्रिंशीमाह - **इन्द्रा** परमैश्वर्ययुक्तः सूरा सूर्यो **विश्वकर्मा** सर्वव्यापारयुक्तो विश्वं **जनयन्** मरुत्वान् मरुद्भिर्युक्तः **गणवान्** वसुरुद्रादित्यगणैस्सहितः **सजातवान्** सजातैः स्वेन समानजन्मभिः सर्वैः सहितश्च सन् यजमानस्यानुग्राहकोऽस्तु ।  
ततश्चास्य यजमानस्य श्वशुरस्थानीयस्य सपत्नाः शत्रवः **स्नुषा** स्नुषावन् निलीयमानास् सन्तः **प्रशिष्टिं** प्रशासन-रूपां वाचं **मनसोपासतां** मनःपूर्वं सेवन्ताम् ॥
</details>