+++
title = "33 चतस्र आशाᳶ"

+++


<details><summary>मूलम्</summary>

चत॑स्र॒ आशा॒ᳶ **प्रच॑रन्त्व्** अ॒ग्नयः॑ ।   
इ॒मन् नो॑ य॒ज्ञन् **न॑यतु प्रजा॒नन्** ।   
घृ॒तम् **पिन्व॑न्न्** अ॒जरँ॑ सु॒वीर॑म् ॥ 68 ॥  
+++(प्रकाशकत्वेन)+++ ब्रह्म॑ स॒मिद् **भ॑व॒त्य्** आहु॑तीनाम् ।
</details>

<details><summary>सायण-टीका</summary>

यथोक्ते ब्रह्मणि चतस्र आशाः चतुर्विधाः प्राच्यादिदिशः प्रति अग्नय आहवनीयाद्याः प्रचरन्तु प्रकर्षेण वर्तन्ताम् । पूर्वस्यां दिश्याहववनीयः दक्षिणस्यां दिश्यन्वाहार्यपचनः पश्चिमायां दिशि गार्हपत्यः उदीच्यां दिश्याग्नीध्रीयः । तथाविधः सर्वाधारपरमात्मा नः अस्मदीयं इमं यज्ञं प्रजानन् प्रकर्षेणानुसंदधानो नयतु समाप्तिं प्रापयतु । किं कुर्वन्? अजरमविनश्वरं सुवीरं शोभनापत्यहेतुभूतमिदं घृतमाहुतिरूपं पिन्वन् पिबन् । किं बहुना, आहुतीनामस्माभिरनुष्ठीयमानानां ब्रह्म समिद्भवति परब्रह्मैव सम्यक्प्रकाशकं भवति ॥
</details>