+++
title = "52 याम् ऋषयो"

+++


<details><summary>मूलम्</summary>

यामृष॑यो मन्त्र॒कृतो॑ मनी॒षिणः॑ ।  
अ॒न्वैच्छ॑न्दे॒वास्तप॑सा॒ श्रमे॑ण ।  
तान्दे॒वीव्ँ वाचँ॑ ह॒विषा॑ यजामहे ।  
सा नो॑ दधातु सुकृ॒तस्य॑ लो॒के ।
</details>

<details><summary>सायण-टीका</summary>

मन्त्रकृतः संप्रदायप्रवर्तकरूपेण मन्त्राणां कर्मकर्तारः मनीषिणः बुद्धिमन्तः धारणशक्तियुक्ताः ऋषयः वसिष्ठाद्याः श्रमेण तपसा बहुप्रयाससाध्येन तपसा युक्ताः तथा देवाश्च यां वाचं अन्वैच्छन् अनुप्राप्तुऽमिच्छामकुर्वन् । अत एव स्मर्यते-   
युगान्तेऽन्तर्हितान्वेदान्सेतिहासान्महर्षयः ।  
लेभिरे तपसा पूर्वमनुज्ञाताः स्वयंभुवा ॥  
इति । तां तादृशीं वाचं देवीं अनेन हविषा यजामहे । सा च देवी सुकृतस्य कर्मणः फलभूते लोके नः अस्मान् दधातु स्थापयतु ॥
</details>