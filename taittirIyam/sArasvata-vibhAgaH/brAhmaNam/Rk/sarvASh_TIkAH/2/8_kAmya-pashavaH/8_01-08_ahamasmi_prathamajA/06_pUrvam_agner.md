+++
title = "06 पूर्वम् अग्नेर्"

+++


<details><summary>मूलम्</summary>

पूर्व॑म॒ग्नेरपि॑ दह॒त्यन्न॑म् ।  
य॒त्तौ हा॑साते अहमुत्त॒रेषु॑ ।  
व्यात्त॑मस्य प॒शव॑स्सु॒जम्भ॑म् ।  
पश्य॑न्ति॒ धीरा॒ᳶ प्रच॑रन्ति॒ पाकाः॑ ।
</details>

<details><summary>सायण-टीका</summary>

यद् इदम् अन्नम् **अग्नेर् अपि पूर्वम्**  
अदातृभिर् भुज्यते  
तद् इदम् अन्नं तं भोक्तारं **दहति** ।

अथ भुक्तम् अन्नम् उदराग्निर्  
दिन-मात्रेण **दहति** पाचयति ।  

आदाता तु भोक्ता भुज्यमानेनान्नेन तदानीम् एव दह्यते  
नरकहेतोः प्रत्यवायस्य तदैवोत्पन्नत्वात् ।  
अत एवाहुः - 'अदाता विषमश्नुते' इति ।  

**यत्तौ हा** प्रयत्नवन्ताव् एव **आसाते** दाता चादाता चेत्युभौ तिष्ठतः । दाता हि दानार्थं प्रयत्नं करोति, इतरस्तु भोजनार्थम् । तयोर्मध्ये ये पुरुषा दातुः पक्षे वर्तन्ते त एवोत्तराः श्रेष्ठाः ।  
**तेषूत्तरेषु** दातृषु कालान्तरेष्व् **अहम्** अक्षीणो वसामि ।  

ये **पशवो** मूढा अदातारः तान्प्रति अस्य अन्नदेवस्य मुखं व्यात्तं विवृत्तं **सुजम्भं** तीक्ष्णदन्तोपेतं वर्तते खादयाम्य् अदातॄनिति सर्वदोद्युङ्क्त इत्यर्थः । एतमन्नदेवस्याभिप्रायं दातारो **धीराः** बुद्धिमन्तः पश्यन्ति जानन्ति । अत एवाददतः **पाकाः** बाला मूढाः **प्रचरन्ति** प्रकर्षेण भक्षयन्त्येव न तु किंचिदपि ददति ॥
</details>