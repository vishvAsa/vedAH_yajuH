+++
title = "07 श्रद्धा देवानधि"

+++


<details><summary>मूलम्</summary>

श्र॒द्धा दे॒वानधि॑ वस्ते ।  
श्र॒द्धा विश्व॑मि॒दञ्जग॑त् ।   
श्र॒द्धाङ्काम॑स्य मा॒तर॑म् ।   
ह॒विषा॑ वर्धयामसि ।
</details>

<details><summary>सायण-टीका</summary>

इयं श्रद्धा देवी देवानधिवस्ते देवेष्वधिवसति । विश्वं सर्वमिदं जगत् श्रद्धामयं, इच्छाविश्वासव्यतिरेकेण कस्यापि व्यवहारस्याभावात् । कामस्य मातरं काम्यमानफलस्योत्पादिका श्रद्धां देवीं अनेन हविषा वर्धयामसि अभिवृद्धां संतुष्टां कुर्मः ॥
</details>