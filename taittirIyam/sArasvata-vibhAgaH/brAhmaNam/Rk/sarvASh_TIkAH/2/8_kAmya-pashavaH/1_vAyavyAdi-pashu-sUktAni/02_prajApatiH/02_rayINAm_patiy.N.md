+++
title = "02 रयीणाम् पतिय्ँ"

+++


<details><summary>मूलम्</summary>

र॒यी॒णाम् पतिय्ँ॑ यज॒तम् बृ॒हन्त॑म् ।  
अ॒स्मिन्भरे॒ नृत॑मव्ँ॒वाज॑सातौ ।  
प्र॒जाप॑तिम्प्रथम॒जामृ॒तस्य॑ ।   
यजा॑म दे॒वमधि॑ नो ब्रवीतु ।
</details>

<details><summary>सायण-टीका</summary>

भ्रियते संपाद्यते हविरत्रेति भरो यज्ञः । अस्मिन्भरे प्रजापतिं देवं वयं यजाम । कीदृशं देवं? रयीणां पतिं धनस्वामिनम् । यजतं यजनीयम् । बृहन्तं महान्तम् । नृतमं अतिशयेन पुरुषं पुरुषेषूत्तममित्यर्थः । ऋतस्य यज्ञस्य प्रथमजां प्रथममेव जनयितारं 'प्रजापतिर्यज्ञानसृजत' इत्यन्यत्र श्रवणात् । कीदृशे भरे? **वाजसातौ** वाजस्यान्नस्य सातिर्दानं यस्मिन्यज्ञे सोऽयं वाजसातिः तस्मिन् । सोऽयमस्माभिरिष्टः प्रजापतिर्देवेषु मध्ये नोऽस्मानधिकान्ब्रवीतु ॥
</details>