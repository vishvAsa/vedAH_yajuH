+++
title = "05 प्रजापतिम् प्रथमय्ँ"

+++


<details><summary>मूलम्</summary>

प्र॒जाप॑तिम् प्रथ॒मय्ँ य॒ज्ञिया॑नाम् ।  
दे॒वाना॒मग्रे॑ यज॒तय्ँय॑जध्वम् ।  
स नो॑ ददातु॒ द्रवि॑णँ सु॒वीर्य॑म् ।  
रा॒यस्पोषव्ँ॒वि ष्य॑तु॒ नाभि॑म॒स्मे ।
</details>

<details><summary>सायण-टीका</summary>

यज्ञियानां यज्ञयोग्यानां देवानां मध्ये प्रथमं मुख्यं प्रजापतिं यजतं यजनीयमग्रे यजध्वं हे ऋत्विजः आदौ पूजयत । स प्रजापतिर्नोऽस्मभ्यं द्रविणं घनं रायस्पोषं धनपुष्टिं सुवीर्यं शोभनसामर्थ्यं च ददातु प्रयच्छतु । नाभिं नहनं दारिद्य्रादिबन्धनमस्मे **विष्यतु** अस्मत्तः शिथिलयतु ॥
</details>