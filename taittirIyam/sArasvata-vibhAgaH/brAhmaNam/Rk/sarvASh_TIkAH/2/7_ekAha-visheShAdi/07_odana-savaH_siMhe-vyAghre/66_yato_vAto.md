+++
title = "66 यतो वातो"

+++


<details><summary>मूलम्</summary>

यतो॒ वातो॒ मनो॑जवाः ।   
यतः॒ क्षर॑न्ति॒ सिन्ध॑वः ।  
तासा॑न्त्वा॒ सर्वा॑साँ रु॒चा ।  
अ॒भिषि॑ञ्चामि॒ वर्च॑सा ।
</details>

<details><summary>सायण-टीका</summary>

पाठस्तु - यतो यस्या रुचो दीप्तेर्वेगवान्वातः प्रवर्तते । पुनरपि यतः सिन्धवो नद्यो मनोजवा मनोवेगयुक्ताः सत्यः क्षरन्ति प्रवहन्ति । तासां सर्वासामपां संबन्धिन्या रुचा त्वां यजमानं वर्चसा बलनिमित्तमभिषिञ्चामि ॥
</details>