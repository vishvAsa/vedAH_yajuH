+++
title = "05 जुषताम्मे वागिदम्"

+++
<details><summary>मूलम्</summary>

जु॒षता॑म्मे॒ वागि॒दँ ह॒विः ।  
वि॒राड्दे॒वी पु॒रोहि॑ता ।  
ह॒व्य॒वाडन॑पायिनी ।


</details>

<details><summary>सायणटीका</summary>

5अथ पञ्चमीमाह - इदं पुरोवर्ति मे हविः वाग्देवी सेवताम् ॥ कीदृशी? विराट् विविधं राजत हति विराड्विराजमाना देवी देवताविग्रहा पुरोहिता प्रथमतः प्रवृत्ता ॥ यद्यपि पुरश्चरत्वं मनस उक्तं, तथाऽपि कायव्याप्रारापेक्षया पूर्वभावित्वं प्रथममवृत्तिर्वचसो युक्ता ॥ अत एव व्यवहारक्रमोऽन्यत्राम्नातः - 'यद्धि मनसा ध्यायति तद्वाचा वदति तत्कर्मणा करोति' इति ॥ हव्यवाट्, वाचा हि मन्त्रमुच्चार्य हविर्दीयते तस्माद्वागियं हविर्वहतीत्युपचर्यते ॥ अनपायिनी सर्वेष्वपि व्यवहारेष्वनुगता ॥ न हि वागिन्द्रियमन्तरेणातीतानागतविषयो व्यवहारः संभवति ॥॥


</details>

