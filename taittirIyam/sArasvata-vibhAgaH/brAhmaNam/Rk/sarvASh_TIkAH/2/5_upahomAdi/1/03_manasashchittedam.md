+++
title = "03 मनसश्चित्तेदम्"

+++
<details><summary>मूलम्</summary>

मन॑स॒श्चित्ते॒दम् ।  
भू॒तम्भव्य॑ञ्च गुप्यते ।  
तद्धि दे॒वेष्व॑ग्रि॒यम् ॥1॥  

</details>

<details><summary>सायणटीका</summary>

3अथ तृतीयामाह - यदिदं मनः अन्तःकरणमस्ति तस्य चित्ता चित्तेन वृत्तिविशेषेणेदं दृश्यमानं भूतं भव्यं चातीतमनागतं च सर्वं गुप्यते रक्ष्यते ॥ यत्पूर्वं निष्पन्नं पुत्रभृत्यादिचेतनं धनधान्याद्यचेतनं यच्चेतःपरं संपादनीयं चेतनमचेतनं च तत्सर्वं मनसैव परिरक्ष्यते ॥ तद्रक्षोपायानां मनसा चिन्त्यमानत्वात् ॥ हि यस्मात्कारणात् तन्मनो देवेषु दीप्यमानेष्विन्द्रियेषु अग्रियं श्रेष्ठं तस्मात्तेन रक्षणमुचितम् ॥॥


</details>

