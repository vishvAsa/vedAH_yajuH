+++
title = "02 यो देवो"

+++
<details><summary>मूलम्</summary>

यो दे॒वो दे॒वेषु॑ वि॒भूर॒न्तः ।  
आवृ॑दू॒दात्ख्षेत्रिय॑ध्व॒गद्वृषा᳚ ।  
तमित्प्रा॒णम्मन॒सोप॑ शिख्षत ।  
अग्र॑न्दे॒वाना॑मि॒दम॑त्तु नो ह॒विः ।  
</details>

<details><summary>सायणटीका</summary>

2अथ द्वितीयामाह - दीव्यन्तीति देवाः प्राणचक्षुःश्रोत्रादयः तेषु **देवेषु** मध्ये **यो** मुख्यो **देवः** प्राणः श्वासकर्ता सोऽयम् **अन्तर् आवृदूदात्** पुनःपुनर् अन्तर् बहिश् चावर्तमानत्वात् **विभूः** कृत्स्नदेहव्यापी **क्षेत्री** क्षेत्रं शरीरं तस्य स्वामी **वृषा** श्रेष्ठः ॥  
तस्य दृष्टान्तः - **अध्वगत्** यथा लोके ऽध्वगो ऽनालस्य-गमनं करोत्य् एवमयं प्राणः प्रतिक्षणमुच्छ्वासनिश्वासौ करोति तमित् तमिव प्राणं मनसोपशिक्षत भक्तिपुरस्सरमुपचरत ॥ स प्राणो देवानां मध्येऽग्रं प्रथमं नोऽस्मदीयमिदं हविरत्तु भक्षयतु ॥ यदुक्तमैतरेयब्राह्मणे - 'चक्षुः श्रोत्रं मनो वाक्प्राणस्ता एताः पञ्च देवता इमं विश्लिष्टाः पुरुषम्' इति ॥ तदेतन्मन्त्रद्वयं प्राणदेवताविषयं द्रष्टव्यम् ॥


</details>

