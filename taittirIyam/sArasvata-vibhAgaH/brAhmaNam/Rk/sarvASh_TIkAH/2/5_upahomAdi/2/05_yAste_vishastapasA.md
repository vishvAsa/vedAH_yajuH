+++
title = "05 यास्ते विशस्तपसा"

+++
<details><summary>मूलम्</summary>

यास्ते॒ विश॒स्तप॑सा सम्बभू॒वुः ।  
गा॒य॒त्रव्ँव॒त्समनु॒ तास्त॒ आऽगुः॑ ।  
तास्त्वा वि॑शन्तु॒ मह॑सा॒ स्वेन॑ ।  
सम्मा॑ता पु॒त्रो अ॒भ्ये॑तु॒ रोहि॑तः ॥5॥  


</details>

<details><summary>सायणटीका</summary>

5अथ पञ्चमीमाह - हे रोहित! प्रजापते! त्वदीयेन तपसा या विशः प्रजाः संबभूवुः ॥ तथा ह्यन्यत्राम्नायते - 'स तपोऽतप्यत ॥ स तपस्तप्त्वा ॥ इदँ सर्वमसृजत' इति ॥ ते त्वदीयास्ताः प्रजा गायत्रं वत्समन्वागुः ॥ 'एष वै गायत्रियै वत्सो यदाग्रयणः' इति श्रुत्यन्तरात् ॥ आग्रयणग्रहो गायत्र्याख्यधेनोर्वत्सस्थानीयः ॥ तमाग्रयणाख्यं वत्समश्वमेधस्य मध्यमेऽहन्यनुष्ठितवन्तः ॥ ताः प्रजाः स्वेन महसा स्वकीयेनानुष्ठितेन महिमाख्यग्रहेण त्वां विशन्तु ॥ किं वहुना - माता सर्वभूतानां सम्यङ्निर्माता पुत्रवद्रक्षको रोहितोऽश्वरूपः प्रजापतिः अभ्येतु अस्मानभिलक्ष्यागच्छतु ॥॥


</details>

