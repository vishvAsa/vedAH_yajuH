+++
title = "07 रोहितो द्यावापृथिवी"

+++
<details><summary>मूलम्</summary>

रोहि॑तो॒ द्यावा॑पृथि॒वी ज॑जान ।  
तस्मिँ॒स्तन्तु॑म्परमे॒ष्ठी त॑तान ।  
तस्मि॑ञ्छिश्रिये अ॒ज एक॑पात् ।  
अदृँ॑ह॒द्द्यावा॑पृथि॒वी बले॑न ।  


</details>

<details><summary>सायणटीका</summary>

7अथ सप्तमीमाह - योयं रोहितोऽश्वरूपः प्रजापतिः स एव पुरा द्यावापृथिव्यावुत्पादितवान् ॥ तस्मिन् रोहितेऽश्वे परमेष्ठी प्रजापतिः तन्तुं अश्वमेधतन्तुपरम्परां ततान विस्तारितवान् ॥ एक एव पद्यते गच्छतीत्येकपात् ॥ तथा च मन्त्रान्तरम् - 'सूर्य एकाकी चरति' हति ॥ स च मनुष्यवत्सृष्टिमध्ये पूनःपुनर्जन्मरहितत्वादजः तादृशः सूर्योऽपि तस्मिन् रोहितेऽश्वे शिश्रिये आश्रितवान् ॥ रोहिताश्वस्य प्रजापतिद्वारा जगत्सृष्टिकर्तृत्वात्सूर्यस्य तदाश्रितत्वं युक्तम् ॥ स च रोहितः प्रजापतिः स्वकीयेन बलेन द्यावापृथिव्यौ अदृंहत् दृढीचकार ॥॥


</details>

