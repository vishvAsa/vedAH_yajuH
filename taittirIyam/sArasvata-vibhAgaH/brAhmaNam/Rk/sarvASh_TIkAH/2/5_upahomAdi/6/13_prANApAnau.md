+++
title = "13 प्राणापानौ"

+++
<details><summary>मूलम्</summary>

प्रा॒णा॒पा॒नौ चक्षु॒श्श्रोत्र॑म् ।  
वाच॒म्मन॑सि॒ सम्भृ॑ताम् ।  
हि॒त्वा शरी॑रञ्ज॒रस॑ᳶ प॒रस्ता॑त् ।  
आ भूति॒म्भूतिव्ँ॑व॒यम॑श्ञवामहै ।  


</details>

<details><summary>सायणटीका</summary>

13त्रयोदशीमाह - यावेतौ प्राणापानावुच्छ्वासनिश्वासरूपौ वायू ॥ यदपि चक्षुः श्रोत्रमित्यादिकं ज्ञानेन्द्रियम् ॥ याऽपि मनसि संभृता संबद्धा वाक् ॥ 'यद्धि मनसा ध्यायति तद्वाचा वदति' इति श्रूतेर्वाचो मनसि संबद्धत्वम् ॥ इयं च वाक्कर्मेन्द्रियाणां सर्वेषामुपलक्षणम् ॥ तदिदं प्राणापानादिकं सर्वं गृहीत्वा वयं जरसः परस्तात् शरीरं हित्वा भूतिंभूतिं तत्तल्लोकस्थितं तत्तदैश्वर्यं आ समन्तात् अश्नवामहै प्राप्नवाम ॥ एते ऋचौ दिवश्श्येनीष्विष्टिषु 'अनुवित्त्यै चरुम्' इत्यत्र याज्यानुवाक्ये ॥ अत एव तत्र प्रतीकद्वयमाम्नातम् - 'पूर्वं देवा अपरेण प्राणापानौ' इति ॥॥


</details>

