+++
title = "08 बृहस्पते युवमिन्द्रश्च"

+++
<details><summary>मूलम्</summary>

बृह॑स्पते यु॒वमिन्द्र॑श्च॒ वस्वः॑ ।  
दि॒व्यस्ये॑शाथे उ॒त पार्थि॑वस्य ।  
ध॒त्तँ र॒यिँ स्तु॑व॒ते की॒रये॑चित् ॥27॥  
यू॒यम्पा॑त स्व॒स्तिभि॒स्सदा॑ नः ।  


</details>

<details><summary>सायणटीका</summary>

8अष्टमीमाह - हे बृहस्पते! त्वमिन्द्रश्चेत्येतौ युवां दिव्यस्य वस्वः दिवि भवस्य वसुनः धनस्य ईशाथे स्वामिनौ भवथः ॥ उत अपिच पार्थिवस्य पृथिव्यां भवस्य धनस्येशाथे ॥ स्तुवते स्तोत्रं कुर्वते कीरयेचित् कर्त्रे यागं बृहस्पतिसवाख्यं कुर्वते रयिं धनं संपादयतम् ॥ हे इन्द्राबृहस्पती! सपरिवारा यूयं नोऽस्मान् स्वस्तिभिः क्षेमैः सदा पात रक्षत ॥ एतस्य मन्त्रस्य बृहस्पतिसवयागे यजमानाभिषेके विनियोगमापस्तम्ब आह -'आज्येन माध्यंदिने सवने कृष्णाजिन आसीनमभिषिञ्चति शुक्रामन्थिनौ वा संस्रावेण बृहस्पते युवम्' इति ॥॥


</details>

