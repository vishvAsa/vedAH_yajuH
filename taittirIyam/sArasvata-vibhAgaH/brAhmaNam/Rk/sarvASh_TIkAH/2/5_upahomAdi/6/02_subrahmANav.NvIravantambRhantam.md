+++
title = "02 सुब्रह्माणव्ँवीरवन्तम्बृहन्तम्"

+++
<details><summary>मूलम्</summary>

सु॒ब्रह्मा॑णव्ँवी॒रव॑न्तम्बृ॒हन्त॑म् ।  
उ॒रुङ्ग॑भी॒रम्पृ॒थुबु॑ध्नमिन्द्र ।  
श्रु॒तर्षि॑मु॒ग्रम॑भिमाति॒षाह॑म् ।  
अ॒स्मभ्य॑ञ्चि॒त्रव्ँवृष॑णँ र॒यिन्दाः॑ ।  

</details>

<details><summary>सायणटीका</summary>

2द्वितीयामाह - हे इन्द्र! अस्मभ्यं रयिं दाः धनं देहि, वयं तु त्वां भजाम इत्यध्याहारः ॥ कीदृशं त्वां? सुब्रह्माणं शोभनब्राह्मणोपेतं ऋत्विग्भिस्स्तुत्यमित्यर्थः ॥ वीरवन्तं वीरैः पुत्रैर्भृत्यैश्चोपेतम् ॥ बृहन्तमैश्वर्येण महान्तं उरुं गभीरं अत्यन्तं गभीरं अतिप्रबुद्धमित्यर्थः ॥ पृथुबुध्नं विस्तीर्णमूलं प्रजापतिसृष्टमित्यर्थः ॥ 'प्रजापतिरिन्द्रमसृजत' इति श्रुतेः ॥ श्रुतर्षिं ऋषिषु मन्त्रेष्वैन्द्रसूक्तादिषु श्रूयमाणं उग्रं वैरिषु क्रोधिनं अभिमातिषाहं पाप्मनो विनाशकम् ॥ कीदृशं रयिं? चित्रं मणिमुक्तादिरूपेण बहुविधं वृषणं कामाभिवर्षणक्षमम् ॥ एतच्चोभयमैन्द्रे कर्मणि द्रष्टव्यम् ॥॥


</details>

