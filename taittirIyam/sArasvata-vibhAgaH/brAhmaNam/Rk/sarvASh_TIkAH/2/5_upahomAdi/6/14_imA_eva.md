+++
title = "14 इमा एव"

+++
<details><summary>मूलम्</summary>

इ॒मा ए॒व ता उ॒षसो॒ याᳶ प्र॑थ॒मा व्यौच्छ॑न् ।  
ता दे॒व्य॑ᳵ कुर्वते॒ पञ्च॑रू॒पा ।  
शश्व॑ती॒र्नाव॑पृज्यन्ति ।  
न ग॑म॒न्त्यन्त॑म् ॥29॥  


</details>

<details><summary>सायणटीका</summary>

14चतुर्दशीमाह - या उषसः प्रथमाः प्रथमभाविन्यः सृष्ट्यादौ वर्तमाना व्यौच्छन् व्युष्टिं प्रभातमकुर्वन् ॥ ता इमा उषस इदानीं प्रतिदिनं वर्तमाना एव ॥ ताश्चोषसो देव्यः पञ्चसंख्याकानि रूपाणि कुर्वते वमन्तादीनि तत्तल्लिङ्गानि कुर्वते ॥ शश्वतीः निरन्तरं वर्तमानास्ता उषसः नावपृज्यन्ति कदाचिदपि न समाप्यन्ते ॥ तदेव स्पष्टीक्रियते - अन्तमवसानं न गमन्ति न प्राप्नुवन्ति ॥ सोऽयं मन्त्र उषोदेवताके कर्मणि द्रष्टव्यः ॥॥

इति तैत्तिरीयब्राह्मणभाष्ये द्वितीयकाण्डे पञ्चमप्रपाठके षष्ठोऽनुवाकः ॥  
</details>

