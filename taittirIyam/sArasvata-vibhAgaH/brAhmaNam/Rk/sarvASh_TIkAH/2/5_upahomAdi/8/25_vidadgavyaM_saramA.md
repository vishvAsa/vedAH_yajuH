+++
title = "25 विदद्गव्यं सरमा"

+++
<details><summary>मूलम्</summary>

वि॒दद्गव्यँ॑ स॒रमा॑ दृ॒ढमू॒र्वम् ।  
येना॒नुक॒म्मानु॑षी॒ भोज॑ते॒ विट् ।  
आ ये विश्वा॑स्स्वप॒त्यानि॑ च॒क्रुः ।  
कृ॒ण्वा॒नासो॑ अमृत॒त्वाय॑ गा॒तुम् ।  


</details>

<details><summary>सायणटीका</summary>

25पञ्चविंशीमाह - सरमा शुनी गव्यं गोयूथं विदत् अलभत ॥ कीदृशं? दृढं कदाचिदप्यनपायिनं ऊर्वं अतिप्रभूतम् ॥ मानुषी विट् विश्वमनुष्यरूपा प्रजा येन गोयूथेन भोजते क्षीरादिकं भुङ्क्ते ॥ नुकमित्येतदव्ययं सर्वथेत्यस्मिन्नर्थे वर्तते ॥ अमृतत्वाय स्वर्गरूपाय कमर्फलाय गातुं मार्गं कृण्वानासः कुर्वाणा ये यजमाना विश्वा सर्वाणि स्वपत्यानि कर्माण्याचक्रुः सर्वतः कृतवन्तः ॥ तथाविधयजमानरूपा प्रजा येन गव्येन भुङ्क्ते तं गोयूथं अलभतेति पूर्वत्रान्वयः ॥॥


</details>

