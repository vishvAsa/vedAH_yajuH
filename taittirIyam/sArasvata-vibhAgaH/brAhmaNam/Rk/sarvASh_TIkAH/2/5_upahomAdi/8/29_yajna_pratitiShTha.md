+++
title = "29 यज्ञ प्रतितिष्ठ"

+++
<details><summary>मूलम्</summary>

यज्ञ॒ प्रति॑तिष्ठ सुम॒तौ सु॒शेवा॒ आ त्वा॑ ।  
वसू॑नि पुरु॒धा वि॑शन्तु ।  
दी॒र्घमायु॒र्यज॑मानाय कृ॒ण्वन् ।  
अधा॒मृते॑न जरि॒तार॑मङ्ग्धि ।  

</details>

<details><summary>सायणटीका</summary>

29एकोनत्रिंशीमाह - हे यज्ञ! यागनिष्पादक! वह्ने! सुमतौ भक्तियुक्तायां अस्मदीयायां बुद्धौ प्रतितिष्ठ प्रतिष्ठितो भव ॥ किं कुर्वन्? यजमानार्थं दीर्घमायुः कुर्वन्, तादृशं त्वा त्वां पुरुधा बहुविधानि वसूनि धनानि आविशन्तु सर्वतः प्रविशन्तु ॥ अथ अनन्तरं जरितारं जरां प्राप्स्यन्तं यजमानं अमृतेन अङ्ग्धि नाशरहितेन स्वर्गलोकेन संयोजय ॥ एतयोर्मन्त्रयोरुत्तरवेद्यामग्निप्रतिष्ठापने विनियोगमापस्तम्ब आह - 'अग्रे बाधस्व' इत्यारभ्य 'संभारेषु प्रतिष्ठाप्य' इत्यन्तेन वाक्येन ॥॥


</details>

