+++
title = "16 या सरस्वती"

+++
<details><summary>मूलम्</summary>

या सर॑स्वती वैशम्भ॒ल्या ॥39॥  
तस्या॑म्मे रास्व ।  
तस्या॑स्ते भक्षीय ।  
तस्या॑स्ते भूयिष्ठ॒भाजो॑ भूयास्म ।  
</details>

<details><summary>सायणटीका</summary>

16षेडशीमाह - विशां प्रजानां भरणं पोषणं विशम्भलं तत्कर्तुं क्षमा वैशम्भल्या तादृशी या सरस्वती तस्यां सरस्वत्यां नदीरूपायां मे रास्व हे सरस्वति! देवते! मह्यं भोगं देहि ॥ तस्याः सरस्वत्याः ते तव भक्षीय रसमनुभवामि ॥ तस्यास्ते भूयिष्ठभाजः अतिप्रभूततररससेविनो भूयास्म ॥ 

एतस्य मन्त्रद्वयस्य दार्शिके यजमाने विनियोगमापस्तम्व आह - 'यदप्सु त इत्युपक्रम्य भूयिष्ठभाजो भूयास्मेति मुखं विमृष्टे' इत्यन्तेन वाक्येन ॥
</details>

