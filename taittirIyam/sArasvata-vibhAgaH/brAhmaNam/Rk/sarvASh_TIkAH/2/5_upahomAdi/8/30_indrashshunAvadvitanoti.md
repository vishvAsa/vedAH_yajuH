+++
title = "30 इन्द्रश्शुनावद्वितनोति"

+++
<details><summary>मूलम्</summary>

इन्द्र॑श्शु॒नाव॒द्वित॑नोति॒ सीर॑म् ।  
सव्ँ॒व॒त्स॒रस्य॑ प्रति॒माण॑मे॒तत् ।  
अ॒र्कस्य॒ ज्योति॒स्तदिदा॑स॒ ज्येष्ठ॑म् ।  
सव्ँ॒व॒त्स॒रँ शु॒नव॒त्सीर॑मे॒तत् ।  

</details>

<details><summary>सायणटीका</summary>

30त्रिंशीमाह - अयमिन्द्रः शुनावत् सीरं वायुसहितमादित्यं वितनोति विस्तारयति ॥ एतत् आदित्यस्य विस्ताररूपं संवत्सरस्य प्रतिमाणं प्रतिनिधिरूपम् ॥ आदित्यगमनावृत्त्या हि संवत्सरो निष्पाद्यते ॥ तदित् तदानीमेव अर्कस्य आदित्यस्य ज्योतिः ज्येष्ठं अतिप्रशस्तं प्रवृद्धं च आस ॥ एतज्ज्योतिः संवत्सरनिष्पादकत्वात्संवत्सरस्वरूपम् ॥ शुनवत् वायुसंयुक्तं सीरमादित्यमण्डलरूपमित्येवं तस्य ज्येष्ठत्वम् ॥॥


</details>

