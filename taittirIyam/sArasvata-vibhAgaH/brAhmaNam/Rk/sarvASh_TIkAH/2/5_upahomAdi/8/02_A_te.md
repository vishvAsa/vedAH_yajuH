+++
title = "02 आ ते"

+++
<details><summary>मूलम्</summary>

आ ते॒ शुष्मो॑ वृष॒भ ए॑तु प॒श्चात् ।  
ओत्त॒राद॑ध॒रागा पु॒रस्ता॑त् ।  
आ वि॒श्वतो॑ अ॒भिसमे॑त्व॒र्वाङ् ।  
इन्द्र॑ द्यु॒म्नँ सुव॑र्वद्धेह्य॒स्मे ।  

</details>

<details><summary>सायणटीका</summary>

2द्वितीयामाह - हे इन्द्र! वृषभ! श्रेष्ठ! ते तव शुष्मः बलं पश्चात् अस्मत्तः पश्चिमभागे आ एतु आगच्छतु ॥ तथैवोत्तरात् उत्तरभागेऽप्यागच्छतु ॥ अधराक् अधरभागेऽप्यागच्चछतु ॥ पुरस्तात् पूर्वभागेऽप्यागच्छतु ॥ विश्वतः सर्वेषु प्रदेशेषु अभि अस्मानभिलक्ष्य अर्वाङ् समीपवर्ति आसमेतु सम्यगागच्छतु ॥ हे इन्द्र! सुवर्वत् स्वर्गयुक्तं द्युम्नं धनं अस्मे धेहि अस्मासु संपादय ॥॥


</details>

