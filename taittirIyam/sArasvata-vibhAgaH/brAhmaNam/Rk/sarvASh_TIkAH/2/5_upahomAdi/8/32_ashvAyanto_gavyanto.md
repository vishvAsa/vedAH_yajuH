+++
title = "32 अश्वायन्तो गव्यन्तो"

+++
<details><summary>मूलम्</summary>

अ॒श्वा॒यन्तो॑ ग॒व्यन्तो॑ वा॒जय॑न्तः ।  
हवा॑महे॒ त्वोप॑गन्त॒वा उ॑ ।  
आ॒भूष॑न्तस्त्वा सुम॒तौ नवा॑याम् ।  
व॒यमि॑न्द्र त्वा शु॒नँ हु॑वेम ॥45॥  


</details>

<details><summary>सायणटीका</summary>

32द्वात्रिंशीमाह - हे इन्द्र! वयं अश्वायन्तः अश्वमात्मन इच्छन्तः गव्यन्तः गामात्मन इच्छन्त वाजयन्तः वाजमन्नमात्मन इच्छन्तः त्वां उपगन्त वा उ उपगन्तुमेव हवामहे आह्वयामः ॥ नवायां नूतनायां सुमतौ शोभनायां भक्तियुक्तायां अस्मद्बुद्धौ त्वामाभूषन्तः सर्वतः प्रशंसन्तो वयं हे इन्द्र! त्वा शुनं त्वद्रूपं वायुं तदुपलक्षितमादित्यं च हुवेम आह्वयामः ॥ तदेतन्मन्त्रत्रयं शुनासीरगुणकेन्द्रदेवताके कर्मणि द्रष्टव्यम् ॥॥  

वेदार्थस्य प्रकाशेन तमो हार्दं निवारयन् ॥   
पुमर्थांश्चतुरो देयाद्विद्यातीर्थमहेश्वरः ॥॥   

इति श्रीमद्वीरबुक्कणसाम्राज्यधुरंधर श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैतिरीयब्राह्मणभाष्ये द्वितीयाष्टके पञ्चमप्रपाठके अष्टमोऽनुवाकः ॥

पञ्चमप्रपाठकः समाप्तः ॥  
</details>

