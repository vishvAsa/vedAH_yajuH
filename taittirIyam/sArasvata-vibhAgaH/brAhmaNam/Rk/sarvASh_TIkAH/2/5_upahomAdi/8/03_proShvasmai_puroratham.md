+++
title = "03 प्रोष्वस्मै पुरोरथम्"

+++
<details><summary>मूलम्</summary>

प्रोष्व॑स्मै पुरोर॒थम् ।  
इन्द्रा॑य शू॒षम॑र्चत ॥34॥  
अ॒भीके॑ चिदु लोक॒कृत् ।  
स॒ङ्गे स॒मत्सु॑ वृत्र॒हा ।  
अ॒स्माक॑म्बोधि चोदि॒ता ।  
नभ॑न्तामन्य॒केषा॑म् ।  
ज्या॒का अधि॒ धन्व॑सु ।  

</details>

<details><summary>सायणटीका</summary>

3तृतीयामाह - अस्मा इन्द्राय अस्येन्द्रस्य पुरोरथं रथस्य पुरोभागे शूषं बलं प्रोष्वर्चत प्रकर्षेण सुष्ठु पूजयत ॥ कथं बलस्य पूजेत्युच्यते - अयमिन्द्रः वृत्रहा वैरिघाती समत्सु सङ्ग्रामेषु सङ्गे योद्धृभिर्वैरिभटैः सङ्गे सति संयोगे सति अभीकेचित् हन्तुं कामयमानेऽपि वैरिणि लोककृत् स्थितिं करोत्येव न तु पलायते ॥ इत्थं बलस्य पूजा ॥ तथा पूजित इन्द्रोऽस्माकं इतरव्यावृत्तये चोदिता प्रेरयिता सन् बोधि बुध्यतां सावधानो भवतु ॥ अन्यकेषां कुत्सितानां वैरिणां धन्वसु अधिश्रित्य वर्तमाना ज्याकाः कुत्सितज्या नभन्तां हिंसन्तां त्रुट्यन्त्वित्यर्थः ॥ एतच्चोभयं कस्मिंश्चिदैन्द्रे कर्मणि विनियोज्यम् ॥॥


</details>

