+++
title = "01 स ईम्पाहि"

+++
<details><summary>मूलम्</summary>

स ई॑म्पाहि॒ य ऋ॑जी॒षी तरु॑त्रः ।  
यश्शिप्र॑वान्वृष॒भो यो म॑ती॒नाम् ।  
यो गो॑त्र॒भिद्व॑ज्र॒भृद्यो ह॑रि॒ष्ठाः ।  
स इ॑न्द्र चि॒त्राँ अ॒भि तृ॑न्धि॒ वाजा॑न् ।
</details>

<details><summary>विश्वास-टिप्पनी</summary>

अयं मन्त्रो माध्यंदिनसवने प्रस्थितयाज्यास्व् अन्तर्भावनीयः ॥
</details>


<details><summary>सायणटीका</summary>

(SB) 1अष्टमेऽनुवाके प्रथमामृचमाह - हे इन्द्र! यस्त्वमृजीषी ॥ निष्पीडितरसः सोमवल्लीभाग ऋजीषम्, तद्वानृजीषी ॥ अत एव ब्राह्मणमाम्नायते - 'तस्मात्तृतीयसवन ऋजीषमभिषुण्वन्ति' इति ॥ तरुत्रः दुःखेभ्यस्तारकः तादृशः स त्वं ईं पाहि इमं सवनं पालय ॥ यस्त्वं शिप्रवान् शोभनहनुयुक्तः यश्च त्वं मतीनामस्मद्बुद्धीनां वृषभो वर्षयिता सन्मार्गबुद्धिप्रद इत्यर्थः ॥ यश्च त्वं गोत्रभित् पर्वतानां भेत्ता वज्रभृत् वज्रस्य धारकः यश्च हरिष्ठाः हरिनामकयोरश्वयोः स्थाता ॥ हे इन्द्र! स त्वं चित्रान्वाजान् विचित्राणि शत्रूणामन्नानि अभितृन्धि अभितो विनाशय ॥ अयं मन्त्रो माध्यंदिनसवने प्रस्थितयाज्यास्वन्तर्भावनीयः ॥॥


</details>

