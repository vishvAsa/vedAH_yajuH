+++
title = "06 आकूतिन्देवीम्मनसᳶ पुरो"

+++
<details><summary>मूलम्</summary>

आकू॑तिन्दे॒वीम्मन॑सᳶ पु॒रो द॑धे ।  
य॒ज्ञस्य॑ मा॒ता सु॒हवा॑ मे अस्तु ।   
यदि॒च्छामि॒ मन॑सा॒ सका॑मः ।  
वि॒देय॑मेन॒द्धृद॑ये॒ निवि॑ष्टम् ॥9॥  

</details>

<details><summary>सायणटीका</summary>

6अथ षष्ठीमाह - अहमाकृतिं संकल्पाभिमानिनीं देवीं कार्येषु कुर्वाणस्य मनसः पुरो दधे संकल्पपूर्वमेव सर्वं कार्यं मदीयेन मनसा क्रियत इत्यर्थः ॥ सेयमाकूतिर्यज्ञस्य मातृस्थानीया सती मे मम सुहवा सुखेनाह्वातुं शक्याऽस्तु ॥ सकामः कामसहितोऽहं मदीयेन मनमा यत्कार्यं कर्तुमिच्छामि मदीये हृदये निविष्टमेनत् तत्कार्यं विदेयं लभेयम् ॥ अस्य मन्त्रत्रयस्य कर्मणामादौ संकल्पे विनियोगं बोधायन आह - 'आकृत्यावेदनं करोति आकूत्यै त्वा कामाय त्व सवृधे त्वा' इति ॥॥


</details>

