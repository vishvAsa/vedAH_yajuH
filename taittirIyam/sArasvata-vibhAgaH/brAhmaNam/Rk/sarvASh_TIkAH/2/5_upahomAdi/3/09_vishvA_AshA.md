+++
title = "09 विश्वा आशा"

+++
<details><summary>मूलम्</summary>

विश्वा॒ आशा॒ मधु॑ना॒ सँ सृ॑जामि ।  
अ॒न॒मी॒वा आप॒ ओष॑धयो भवन्तु ।   
अ॒यय्ँ यज॑मानो॒ मृधो॒ व्य॑स्यताम् ॥10॥  
अगृ॑भीताᳶ प॒शव॑स्सन्तु॒ सर्वे॑ ।


</details>

<details><summary>सायणटीका</summary>

9अथ नवमीमाह - विश्वा आशाः सर्वा दिशाऽहं मधुना मधुरेण वृष्ट्युदकेन संसृजामि संयोजयामि ॥ तेन आप ओषधयश्चानमीवा रोगरहिता भवन्तु ॥ अयं च यजमानो मृधः शत्रून् व्यस्यतां निरस्यतु ॥ सर्वे पशवः अगृभीता व्याघ्रतस्करादिभिरस्वीकृताः सन्तु ॥ इदं मन्त्रद्वयं पशौ संज्ञप्यमाने यजमानेन जप्यम् ॥ तथा दिवश्श्येनीसंज्ञिकास्विष्टिषु 'अशायै चरुम्' इत्यस्य याज्यानुवाक्ये ॥ तथा च तयोः प्रतकिद्वयमाम्नातम् - 'आशानां त्वा विश्वा आशाः' इति ॥॥


</details>

