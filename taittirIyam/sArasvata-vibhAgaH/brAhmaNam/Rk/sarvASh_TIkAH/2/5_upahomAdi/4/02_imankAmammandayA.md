+++
title = "02 इमङ्कामम्मन्दया"

+++
<details><summary>मूलम्</summary>

इ॒मङ्काम॑म्मन्दया॒ गोभि॒रश्वैः॑ ।  
च॒न्द्रव॑ता॒ राध॑सा प॒प्रथ॑श्च ।  
सु॒व॒र्यवो॑ म॒तिभि॒स्तुभ्यव्ँ॒विप्राः॑ ।  
इन्द्रा॑य॒ वाह॑ᳵ कुशि॒कासो॑ अक्रन् ।  

</details>

<details><summary>सायणटीका</summary>

2अथ द्वितीयामाह - हे इन्द्र! इममस्माकं कामं गोभिरश्वैः त्वया दत्तैः मन्दय हर्षहेतुं कुरु ॥ चन्द्रवता हिरण्यवता राधसा रत्नादिधनेन च कामं पप्रथः प्रथय ॥ सुवर्यवः स्वर्गमिच्छन्तो विप्रा ये मेधाविनः कुशिकासः कुशिकास्तु विश्वामित्रस्य पुत्रा मतिभिः स्तोत्रैः तुभ्यमिन्द्राय वाहोऽक्रन् वाहमकुर्वन् तदीया स्तुतिरेव त्वदागमनहेतुत्वाद्वाहनमित्यर्थः ॥ एतच्चोभयमैन्द्रे कर्मणि द्रष्टव्यम् ॥॥


</details>

