+++
title = "05 वृषायमाणोऽवृणीत सोमम्"

+++
<details><summary>मूलम्</summary>

वृ॒षा॒यमा॑णोऽवृणीत॒ सोम॑म् ।  
त्रिक॑द्रुकेष्वपिबत्सु॒तस्य॑ ।  
आ साय॑कम्म॒घवा॑ दत्त॒ वज्र॑म् ।  
अह॑न्नेनम्प्रथम॒जा मही॑नाम् ॥13॥  


</details>

<details><summary>सायणटीका</summary>

5अथ पञ्चमीमाह - वृषायमाणो घासं जिघत्सुर्वृषभ इव बलवान् देवानां पानार्थमिन्द्रः सोममवृणीत ॥ ततः त्रिकद्रुकेषु 'ज्योतिर्गौरायुः' इत्येतेषु त्रिकद्रुकनामकेषु यज्ञेषु सुतस्य अभिषुतस्य सोमस्य रसं अयमिन्द्रोऽपिबत् ॥ तथा मघवा इन्द्रः सायकं बाणवत्तीक्ष्णं वज्रमादत्त स्वीकृतवान् ॥ आदाय च अहीनामसुराणां मध्ये प्रथमजां प्रथमोत्पन्नमेनं वृत्रमहन् हतवान् ॥॥


</details>

