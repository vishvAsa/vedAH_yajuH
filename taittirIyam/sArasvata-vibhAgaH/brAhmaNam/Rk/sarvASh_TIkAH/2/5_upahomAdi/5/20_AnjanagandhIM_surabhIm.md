+++
title = "20 आञ्जनगन्धीं सुरभीम्"

+++
<details><summary>मूलम्</summary>

आञ्ज॑नगन्धीँ सुर॒भीम् ।  
ब॒ह्व॒न्नामकृ॑षीवलाम् ।  
प्राहम्मृ॒गाणा॑म्मा॒तर॑म् ।  
अ॒र॒ण्या॒नीम॑शँसिषम् ॥ 24॥  

</details>

<details><summary>सायणटीका</summary>

21एकविंशीमाह - अहमनुष्ठाता इमामरण्यानीं प्राशंसिषं शंसनं कृतवानस्मि ॥ कीदृशम्? आञ्जनगन्धीमञ्जनेषु कर्पूरादिसुगन्धिद्रव्यप्रक्षेपेण यादृशं गन्धं संपादयन्ति तादृशगन्धोपेताम् ॥ विचित्रैः पुष्पैः फलैश्चानुकूलो गन्धः समुत्पाद्यते ॥ अत एव सुरभीं सुगन्धीम् ॥ चम्पकपुष्पादिजन्यो हि सुगन्धी वर्तते ॥ भक्षितुं योग्यानां फलविशेषाणामनेकत्वाद्बह्वन्नाम् ॥ तादृशानां वृक्षाणां स्वतएवोत्पन्नत्वेन कृषेरनपेक्षणादकृषीवलाम् ॥ तत्रोत्पन्नानां मृगाणां पालकत्वान्मातृसदृशीम् ॥ तदेतदरण्यानीत्यादिकमन्त्रषट्कमरण्यवासिभिस्तपस्विभिः स्वरक्षार्थं देवतां प्रार्थयितुं जपितव्यम् ॥॥


इति तैत्तिरीयब्राह्मणभाष्ये द्वितीयाष्टके पञ्चमप्रपाठके पञ्चमोऽनुवाकः ॥  
</details>

