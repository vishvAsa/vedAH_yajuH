+++
title = "10 वि चक्रमे"

+++
<details><summary>मूलम्</summary>

वि च॑क्रमे॒ त्रिर्दे॒वः ।  


</details>

<details><summary>सायणटीका</summary>

10-11दशम्या एकादश्याश्च प्रतीके दर्शयति - विचक्रम इत्येका त्रिर्देव इत्यपरा, एते 'जुष्टी नरः' इत्यत्र व्याख्याते ॥ एतच्चोभयं वैष्णवे कर्मणि द्रष्टव्यम् ॥॥

- विच॑क्रमे पृथि॒वीमे॒ष ए॒ताम् ।  
क्षेत्रा॑य॒ विष्णु॒र्मनु॑षे दश॒स्यन् ।  
ध्रु॒वासो॑ अस्य की॒रयो॒ जना॑सः ।  
उ॒रु॒क्षि॒तिँ सु॒जनि॑मा चकार ।  

  - 2अथ द्वादशीमाह - एष विष्णुः पृथिवीमेतां पृथिव्युपलक्षितमिदं लोकत्रयं विचक्रमे विशेषेण पादैराक्रान्तवान् । किं कुर्वन्, मनुषे मनुष्याणां क्षेत्राय निवासार्थं दशस्यन् प्रदातुमिच्छन् । अस्य विष्णोः कीरयो जनासः कीर्तिपरा जनाः ध्रुवासः स्थिरा भवन्ति । स विष्णुः पुनः सुजनिमा शोभनेन वामनरूपेण जन्मना युक्त उरुक्षितिं प्राणिनां निवासाय विस्तीर्णं स्थानं चकार ॥

- त्रिर्दे॒वᳶ पृ॑थि॒वीमे॒ष ए॒ताम् ।  
विच॑क्रमे श॒तर्च॑सम्महि॒त्वा ।  
प्र विष्णु॑रस्तु त॒वस॒स्तवी॑यान् ।  
त्वे॒षँ ह्य॑स्य॒ स्थवि॑रस्य॒ नाम॑ ॥25॥  

  - टीका 13अथ त्रयोदशीमाह - एष विष्णुर्देवः शतर्चसं शतविधगतियुक्तामेतां पृथिवीं पृथिव्युपलक्षितलोकत्रयं महित्वा स्वमहिम्ना त्रिविचक्रमे त्रिवारं पादेनाक्रान्तवान् । तवसस्तवीयान् महतो महीयान् विष्णुः प्रास्तु प्रकृष्टो भवतु । स्थविरस्यात्यन्तं प्रवृद्धस्यास्य विष्णोर्नाम त्रिविक्रमादिरूपं त्वेषं हि प्रदीप्तं प्रसिद्धमित्यर्थः । उक्तानां मन्त्राणां 'वैष्णवं वामनमालभेत' इत्येतस्य पशोः सूक्ते प्रतीकान्याम्नातानि, 'प्र तद्विष्णुः, विचक्रमे त्रिर्देवः' इति । 'नु मर्तः' इति मन्त्रस्तु 'प्र तद्विष्णुः' इत्यनेन सह विकल्प्यते ॥


</details>

