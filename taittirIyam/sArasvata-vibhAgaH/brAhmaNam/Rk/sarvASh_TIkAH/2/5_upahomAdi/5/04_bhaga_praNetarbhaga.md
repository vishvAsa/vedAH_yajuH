+++
title = "04 भग प्रणेतर्भग"

+++
<details><summary>मूलम्</summary>

भग॒ प्रणे॑त॒र्भग॒ सत्य॑राधः ।  
भगे॒मान्धिय॒मुद॑व॒ दद॑न्नः ।  
भग॒ प्र णो॑ जनय॒ गोभि॒रश्वैः॑ ।  
भग॒ प्र नृभि॑र्नृ॒वन्त॑स्स्याम ।  


</details>

<details><summary>सायणटीका</summary>

4चतुर्थीमाह - हे प्रणेतः! प्रकर्षेण नेतुं कुशल! हे भग! देव अस्मान्कर्मणि प्रणयेति शेषः ॥ हे सत्यराधः! सत्यधन! भगदेव! अस्मभ्यं धनं देहीति शेषः ॥ हे भग! नोऽस्मभ्यमिमां धियं ददत् कर्मानुष्ठानबुद्धिं प्रयच्छत् उदव उत्कर्षेण रक्ष ॥ हे भग! देव! नोऽस्मान् गोभिरश्वैः प्रजनय तद्युक्तान्कुर्वित्यर्थः ॥ हे भग! त्वत्प्रसादाद्वयं नृभिः पुरुषैर्नृवन्तः पुरुषवन्तः स्याम ॥ एतद्द्वयं 'भगाय चरुं वावातायै गृहे' इत्यस्मिन्कर्मणि द्रष्टव्यम् ॥॥

</details>

