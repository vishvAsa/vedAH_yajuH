+++
title = "02 अयय्ँयज्ञो"

+++
<details><summary>मूलम्</summary>

अ॒यय्ँ य॒ज्ञो व॑र्धता॒ङ्गोभि॒रश्वैः॑ ।  
इ॒यव्ँ वेदि॑स्स्वप॒त्या सु॒वीरा॑ ।  
इ॒दम्ब॒र्हिरति॑ ब॒र्हीँष्य॒न्या ।  
इ॒मय्ँ य॒ज्ञव्ँ विश्वे॑ अवन्तु दे॒वाः ।  

</details>

<details><summary>सायणटीका</summary>

2द्वितीयामाह - अयमस्माभिरनुष्ठीयमानो यज्ञो गोभिरश्वैश्च सह वर्धतां वृद्धिं प्राप्नोतु ॥ इयं वेदिः यज्ञसंबन्धिनी स्वपत्या शोभनपुत्रप्रदा सुवीरा शोभनभृत्यप्रदा चास्तु ॥ इदं च वेद्यामास्तीर्णं बर्हिः अन्या बर्हींषि इतरयजमानसंबन्धीनि बर्हिषि अतिक्रामतु ॥ इमं चास्मदीयं यज्ञं विश्वे देवा अवन्तु रक्षन्तु ॥ एते ऋचौ दिवश्श्येनीनामिकास्विष्टिषु 'यज्ञाय चरुम्' इत्यस्य याज्यानुवाक्ये ॥॥


</details>

