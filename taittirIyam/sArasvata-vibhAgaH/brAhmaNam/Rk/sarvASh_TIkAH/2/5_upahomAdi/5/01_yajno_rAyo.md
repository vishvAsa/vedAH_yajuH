+++
title = "01 यज्ञो रायो"

+++
<details><summary>मूलम्</summary>

य॒ज्ञो रा॒यो य॒ज्ञ ई॑शे॒ वसू॑नाम् ।  
य॒ज्ञस्स॒स्याना॑मु॒त सु॑क्षिती॒नाम् ।  
य॒ज्ञ इ॒ष्टᳶ पू॒र्वचि॑त्तिन्दधातु ।  
य॒ज्ञो ब्र॑ह्म॒ण्वाँ अप्ये॑तु दे॒वान् ।  


</details>

<details><summary>सायणटीका</summary>

(SB) 1अथ पञ्चमानुवाके प्रथमामृचमाह - यज्ञो यज्ञस्वामी यो देवः स रायो धनस्य मणिमुक्तादिरूपस्य ईशे स्वामी भवति ॥ तथा यज्ञो वसूनां निवासहेतूनां गृहाणामीशे स्वामी भवति ॥ तथाऽयं यज्ञः सस्यानां व्रीह्माद्योषधीनां स्वामी ॥ उत अपि च सुक्षितीनां शोभनभूमीनामीशे स्वामी ॥ इष्टो यज्ञः पूर्वचित्तिं दधातु पूर्वचित्तिं स्वर्गं दधातु ॥ तथाऽन्यत्राम्नातम् - 'द्यौरसीत्पूर्वचित्तिः' इति ॥ ब्रह्म वेदः, ब्राह्मण्वान् मन्त्रयुक्तो यज्ञो देवानप्येतु देवान्प्राप्नोतु ॥॥


</details>

