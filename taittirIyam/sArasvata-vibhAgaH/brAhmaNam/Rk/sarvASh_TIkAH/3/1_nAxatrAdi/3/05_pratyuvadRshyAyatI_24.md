+++
title = "05 प्रत्युवदृश्यायती 24"

+++
<details><summary>मूलम्</summary>

प्रत्यु॑वदृश्याय॒ती ॥24॥  
व्यु॒च्छन्ती॑ दुहि॒ता दि॒वः ।  
अ॒पो म॒ही वृ॑णुते॒ चक्षु॑षा ।      


</details>

<details><summary>भट्टभास्कर-टीका</summary>

5उषसः - प्रतीति परोष्णिक् ॥ उ इत्यवधारणे । व्युच्छन्ती प्रभान्ती उषा आयती आगच्छन्त्येव प्रत्यदृशि प्रत्येकं सर्वैर्दृश्यते । आत्माभिमुखं वा दृश्यते । 'सर्वे विधयश्छन्दसि विकल्पन्ते' इति लघूपधगुणाभावः । दिवो दुहिता दुहितृस्थानीया तत उपलब्धेः । अपः कर्माणि उदकानि वा वृणुते छादयति चक्षुषा प्रकाशेन विवृणोतीत्यर्थः । प्रकाशावरणं विवरणमेव । मही महनीया सर्वैः ॥


</details>

