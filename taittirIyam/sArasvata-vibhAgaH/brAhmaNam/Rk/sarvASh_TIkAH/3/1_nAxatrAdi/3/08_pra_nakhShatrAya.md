+++
title = "08 प्र नक्षत्राय"

+++
<details><summary>मूलम्</summary>

प्र नक्ष॑त्राय दे॒वाय॑ ।  
इन्द्रा॒येन्दुँ॑ हवामहे ।  
सन॑स्सवि॒ता सु॑वत्स॒निम् ।  
पु॒ष्टि॒दाव्ँ वी॒रव॑त्तमम् ।  



</details>

<details><summary>भट्टभास्कर-टीका</summary>

8प्रनक्षत्रायेति ॥ देवाय देवनशीलाय इन्द्राय ईश्वराय स्वकार्यकरणकुशलाय नक्षत्राय नक्षत्रात्मने नक्षत्राभिमानिने इन्दुं अमृतकल्पं हविः प्रहवामहे प्रकर्षेण आह्वयामः आनयामः जुहुमो वा । स च सविता कर्मणामनुज्ञाता नक्षत्राख्यो देवः अस्मभ्यं सनिं धनं सुवत् अनुजानातु ददातु पुष्टिदां पुष्टेर्दातारं पर्याप्तं वीरवत्तमं अतिशयेन पुत्रादियुक्तम् ॥


</details>

