+++
title = "24 तन्नस्त्वष्टा तदु"

+++


<details><summary>मूलम्</summary>

तन्न॒स्त्वष्टा॒ तदु॑ चि॒त्रा विच॑ष्टाम् ।  
तन्नक्ष॑त्रम्भूरि॒दा अ॑स्तु॒ मह्य॑म् ।  
तन्न॑ᳶ प्र॒जाव्ँ वी॒रव॑तीँ सनोतु ।   
गोभि॑र्नो॒ अश्वै॒स्सम॑नक्तु य॒ज्ञम् ।   



</details>

<details><summary>भट्टभास्कर-टीका</summary>

24तन्न इति ॥ त्वष्टा चित्रा च नः अभिमतं विचष्टां व्यक्तं वदतु, उत्पादयत्विति यावत् । किं च - तत् चित्राख्यं नक्षत्रं मह्यं भूरिदा बहुनो धनस्य दातृ अस्तु । लिङ्गव्यत्ययः, चित्राभिप्रायं वा स्त्रीत्वम् । तत् देवता नक्षत्रं च तद्द्वयं नः वीरवतीं विक्रान्तपुरुषवतीं प्रजां सन्ततिं सनोतु ददातु । षणु दाने । गोभिरश्वैश्च नः यज्ञं समनकु समृद्धं करोतु ॥


</details>

