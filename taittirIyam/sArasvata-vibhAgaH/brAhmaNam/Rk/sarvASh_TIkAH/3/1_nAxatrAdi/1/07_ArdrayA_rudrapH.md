+++
title = "07 आर्द्रया रुद्रᳶ"

+++
<details><summary>मूलम्</summary>

आ॒र्द्रया॑ रु॒द्रᳶ प्रथ॑मान एति ।  
श्रेष्ठो॑ दे॒वाना॒म्पति॑रघ्नि॒याना॑म् ।  
नक्ष॑त्रमस्य ह॒विषा॑ विधेम ।  
मा न॑ᳶ प्र॒जाँ री॑रिष॒न्मोत वी॒रान् ।  

</details>

<details><summary>भट्टभास्कर-टीका</summary>

7आर्द्रायाः - आर्द्रयेति ॥ आर्द्रया नक्षत्रेण प्रथमानः विस्तीर्यमाणतेजा एति नः यज्ञं प्राप्नोति । अघ्नियानां गवां पतिः तस्यास्य नक्षत्रं आद्रां विधेम परिचरेम । नः प्रजां पुत्रपौत्रादिकं मा रीरिषत् मा हिंसीः । उत अपि च वीरान् पुत्रान् आश्रितोपाश्रितान् पुरुषान् ॥


</details>

