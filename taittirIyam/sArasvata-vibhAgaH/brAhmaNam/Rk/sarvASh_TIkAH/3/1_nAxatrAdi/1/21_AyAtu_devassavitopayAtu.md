+++
title = "21 आयातु देवस्सवितोपयातु"

+++
<details><summary>मूलम्</summary>

आया॑तु दे॒वस्स॑वि॒तोप॑यातु ।  
हि॒र॒ण्यये॑न सु॒वृता॒ रथे॑न ।  
वह॒न् हस्तँ॑ सु॒भगव्ँ॑विद्म॒नाप॑सम् ।  
प्र॒यच्छ॑न्त॒म्पपु॑रि॒म्पुण्य॒मच्छ॑ ।    



</details>

<details><summary>भट्टभास्कर-टीका</summary>

21हस्तस्य - आयात्विति ॥ देवस्सविता आयातु आगच्छतु अस्मान् प्रति उपयातु च उपगच्छतु चास्मत्पार्श्वम् । हिरण्ययेन हिरण्यविकारेण सुवृता सुवृत्तिकेन । त्रिचक्रादित्वादुत्तरपदान्तोदात्तत्वम् । ईदृशेन रथेनायातु । हस्तं नक्षत्रं सुभगं शोभनधनं विद्मनापसं विद्मनं विदितं विख्यातं अपसं कर्म यस्य तादृशम् । विदेर्लुटि धातोर्मुमागमः । प्रयच्छन्तं अभिमतानि ददतं पपुरिं पूरयितारं कामानाम् । 'आदृगमहन' इति किन् प्रत्ययः । पुण्यं पावनं लोकस्य ईदृशं हस्तं रथेन आत्मीयेन वहन् अच्छ अस्मदाभिमुख्येन आयातु ॥


</details>

