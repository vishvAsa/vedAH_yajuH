+++
title = "23 त्वष्टा नक्षत्रमभ्येति"

+++
<details><summary>मूलम्</summary>

त्वष्टा॒ नक्ष॑त्रम॒भ्ये॑ति चि॒त्राम् ।  
सु॒भँस॑सय्ँ युव॒तिँ रोच॑मानाम् ॥9॥  
नि॒वे॒शय॑न्न॒मृता॒न्मर्त्याँ॑श्च ।  
रू॒पाणि॑ पिँ॒शन्भुव॑नानि॒ विश्वा॑ ।  



</details>

<details><summary>भट्टभास्कर-टीका</summary>

23चित्रायाः - त्वष्टेति ॥ त्वष्टा चित्रा नक्षत्रं अभ्येति आभिमुख्येन गच्छति । तया एकीभवति । सुभंससं शोभनदीप्तिं 'भस भर्त्सनदीप्त्योः' असुनि अनुस्वारोपजनः छान्दसः । यद्वा - सुभसत् शोभनजघना । छान्दसो विकारः । पर्यायान्तरं वा भसदः । युवतिं मिश्रिणीं रोचमानां दीप्यमानां त्वष्ट्रे वा रोचमानाम् । किं कुर्वन्नभ्येति? अमृतान् देवान् मर्त्यान् मनुजान् । चकारस्सर्वसमुच्चये । निवेशयन् यथास्वरूपं स्थापयन् । किञ्च - रूपाणि रूपवन्ति रूपणीयानि वा विश्वानि भुवनानि भूतानि पिंशन् अवयववन्ति रूपयन् । पिश अवयवे, व्यत्ययेन श्नम् ॥


</details>

