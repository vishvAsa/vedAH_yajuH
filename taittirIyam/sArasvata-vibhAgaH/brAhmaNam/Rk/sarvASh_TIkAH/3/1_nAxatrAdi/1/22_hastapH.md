+++
title = "22 हस्तᳶ"

+++

<details><summary>मूलम्</summary>

हस्त॒ᳶ प्रय॑च्छत्व॒मृत॒व्ँवसी॑यः ।   
दख्षि॑णेन॒ प्रति॑गृभ्णीम एनत् ।  
दा॒तार॑म॒द्य स॑वि॒ता वि॑देय ।  
यो नो॒ हस्ता॑य प्रसु॒वाति॑ य॒ज्ञम् ।



</details>

<details><summary>भट्टभास्कर-टीका</summary>

22हस्तः प्रयच्छत्विति ॥ हस्तः नक्षत्रं प्रयच्छतु ददातु अमृतं अमरणहेतुं धनं वसीयः प्रशस्ततरम् । एनत् धनं दक्षिणेन हस्तेन वयं पूजितं **प्रति गृभ्णीमः** । **एनत्** इत्यन्वादेशो धनवाची । 'हृग्रहोर्भः' इति भत्वम् ।  
अद्य अस्मिन्नहनि तमपि दातारं विदेय जानीयां लभेय वा । लिङ्याशिष्यङ् । तस्य दातृत्वमद्योपलप्सीय । यः सविता हस्ताय नक्षत्राय नः यज्ञं प्रसुवाति अनुजानाति । लेट्याडागमः ॥
</details>

