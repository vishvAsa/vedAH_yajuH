+++
title = "27 दूरमस्मच्छत्रवो यन्तु"

+++
<details><summary>मूलम्</summary>

दू॒रम॒स्मच्छत्र॑वो यन्तु भी॒ताः ।   
तदि॑न्द्रा॒ग्नी कृ॑णुता॒न्तद्विशा॑खे ।  
तन्नो॑ दे॒वा अनु॑मदन्तु य॒ज्ञम् ।   
प॒श्चात्पु॒रस्ता॒दभ॑यन्नो अस्तु ।  



</details>

<details><summary>भट्टभास्कर-टीका</summary>

27विशाखयोः - दूरमिति । । अस्मत् अस्मत्तः भीताश्शत्रवो दूरं यन्तु पलायन्ताम् । तदभिमतं इन्द्राग्नी कृणुतां कुरुतां, विशाखे च नक्षत्रं तत्कृणुतामित्येव, तत्तत्साधनमस्माकं यज्ञं देवाः अनुमदन्तु अनुमोदनां फलनिष्पत्तिमनुजानन्तु । ततश्चास्माकं पश्चात्पुरस्ताच्च सर्वास्ववस्थासु अस्माकमभयमस्तु ॥


</details>

