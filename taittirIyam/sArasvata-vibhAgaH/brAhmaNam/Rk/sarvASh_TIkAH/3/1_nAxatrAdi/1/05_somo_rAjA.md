+++
title = "05 सोमो राजा"

+++
<details><summary>मूलम्</summary>

सोमो॒ राजा॑ मृगशी॒र्षेण॒ आग॑न् ।   
शि॒वन्नक्ष॑त्रम्प्रि॒यम॑स्य॒ धाम॑ ।  
आ॒प्याय॑मानो बहु॒धा जने॑षु ।  
रेत॑ᳶ प्र॒जाय्ँयज॑माने दधातु ॥2॥  



</details>

<details><summary>भट्टभास्कर-टीका</summary>

5मृगशीर्षस्य - सोमो राजेति ॥ आगन् आगच्छतु । छान्दसो लुङ्, 'मन्त्रे घस' इति च्लेर्लुक् । ईषा अक्षादित्वात्पूर्वेण संहिताभावः । अस्य सोमस्य इदं शिवं कल्याणतरं नक्षत्त्रं प्रियं धाम स्थानं, तस्मात् तेन सह आगच्छत्विति ब्रूमः । जनेषु जनननिमित्तं जनेषु वा यजमानेषु हविषा बहुधा आप्यायमानः वर्धयन् रेतः बीजं उदकं वा प्रजां च पुत्रादि यजमाने दधातु ॥


</details>

