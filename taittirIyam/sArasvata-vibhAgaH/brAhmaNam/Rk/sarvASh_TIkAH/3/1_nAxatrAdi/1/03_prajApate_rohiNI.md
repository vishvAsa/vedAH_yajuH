+++
title = "03 प्रजापते रोहिणी"

+++
<details><summary>मूलम्</summary>

प्र॒जाप॑ते रोहि॒णी वे॑तु॒ पत्नी॑ ।   
वि॒श्वरू॑पा बृह॒ती चि॒त्रभा॑नुः ॥1॥  
सा नो॑ य॒ज्ञस्य॑ सुवि॒ते द॑धातु ।  
यथा॒ जीवे॑म श॒रद॒स्सवी॑राः ।

</details>

<details><summary>भट्टभास्कर-टीका</summary>

3रोहिण्याः - प्रजापतेरिति ॥ प्रजापतेः स्वभूता रोहिणी नक्षत्रं पत्नी पालयित्री यज्ञस्य विश्वरूपा विश्वरूपैः उत्पाद्यैः तद्वती बृहती परिबृढा चित्रभानुः चायनीयदीप्तिः सा इदं हविः वेतु भुङ्क्ताम् । नः अस्मान् यज्ञस्य सुविते सुगमे फले दधातु, यथा वयं जीवेम शरदः बहून् संवत्सरान् सवीराः पुत्रपौत्रसहिताः ॥


</details>

