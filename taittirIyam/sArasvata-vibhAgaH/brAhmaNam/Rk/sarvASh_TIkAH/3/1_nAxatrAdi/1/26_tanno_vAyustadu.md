+++
title = "26 तन्नो वायुस्तदु"

+++


<details><summary>मूलम्</summary>

तन्नो॑ वा॒युस्तदु॒ निष्ट्या॑ शृणोतु ।   
तन्नक्ष॑त्रम्भूरि॒दा अ॑स्तु॒ मह्य॑म् ।  
तन्नो॑ दे॒वासो॒ अनु॑जानन्तु॒ काम॑म् ।  
यथा॒ तरे॑म दुरि॒तानि॒ विश्वा॑ ।


</details>

<details><summary>भट्टभास्कर-टीका</summary>

26तन्न इति । । तत् नः अस्मदभिमतं वायुः शृणोतु यथाप्रार्थनं ददात्विति यावत् । निष्ट्या स्वाती च तच्छृणोतु । तत् नक्षत्रं भूरिदा अस्तु मह्यं तं अस्माकं कामं इष्टं देवा अनुजानन्तु । कः पुनस्स इत्याह - यथा वयं दुरितानि विश्वानि तरेम, तथाऽनुजानन्तु ॥


</details>

