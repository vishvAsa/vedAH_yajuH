+++
title = "20 भगो ह"

+++



<details><summary>मूलम्</summary>

भगो॑ ह दा॒ता भग॒ इत्प्र॑दा॒ता ।  
भगो॑ दे॒वीᳶ फल्गु॑नी॒रावि॑वेश ।  
भग॒स्येत्तम्प्र॑स॒वङ्ग॑मेम ।  
यत्र॑ दे॒वैस्स॑ध॒माद॑म्मदेम ॥8॥  



</details>

<details><summary>भट्टभास्कर-टीका</summary>

20भगो हेति ॥ भगो दाता भग एव प्रदाता प्रकर्षेण दाता भग एव देवीः देवनस्वभावाः फल्गुनीः उत्तराः आविवेश अनुप्रविश्य तिष्ठति । तस्मात् भगस्येत् । इदित्यव्ययम् । भगस्यैव तं प्रसवं अनुज्ञां गमेम गम्यास्म । 'लिङ्याशिष्यङ्' । कम्? यत्र प्रसवे सति देवैः सधमादं सहमादं मदेम माद्येम तं प्रसवं गमेमहि ॥


</details>

