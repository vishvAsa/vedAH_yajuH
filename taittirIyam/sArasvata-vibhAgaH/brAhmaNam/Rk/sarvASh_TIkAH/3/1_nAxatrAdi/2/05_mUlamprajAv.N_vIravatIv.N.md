+++
title = "05 मूलम्प्रजाव्ँ वीरवतीव्ँ"

+++
<details><summary>मूलम्</summary>

मूल॑म्प्र॒जाव्ँ वी॒रव॑तीव्ँ विदेय ।  
परा॑च्येतु॒ निर्ऋ॑तिᳶ परा॒चा ।  
गोभि॒र्नक्ष॑त्रम्प॒शुभि॒स्सम॑क्तम् ।  
अह॑र्भूया॒द्यज॑मानाय॒ मह्य॑म् ॥14॥  


</details>

<details><summary>भट्टभास्कर-टीका</summary>

5मूलस्य - मूलमिति ॥ मूलं नक्षत्रं प्रजां वीरवतीं विक्रान्तपुरुषवतीं ईदृश्याः प्रजाया हेतुम् । तद्धेतुत्वात्ताच्छब्द्यम् । विदेय लप्सीय । मूलहेतुकां वा प्रजां विदेय । पराची परागता वैमुख्यं भजमाना निर्ऋतिः कृच्छ्रापत्तिः मूलस्य देवता एतु इतो गच्छतु पराचा अपुनरावृत्तिकेन मार्गेण । तथासति गोभिः पशुभिश्चान्यैः समक्तं सङ्गतं नक्षत्रं अहः मूलस्येयं संज्ञेत्येके । अहराख्यं नक्षत्रं अहरिव प्रकाशकं निर्ऋतिव्यपगमेनेत्यन्ये । तदीदृशं नक्षत्रं मह्यं यजमानाय गोभिः पशुभिः समक्तं भूयात् ॥


</details>

