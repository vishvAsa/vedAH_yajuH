+++
title = "09 तन्नो विश्वे"

+++
<details><summary>मूलम्</summary>

तन्नो॒ विश्वे॒ उप॑शृण्वन्तु दे॒वाः ।  
तद॑षा॒ढा अ॒भिसय्ँय॑न्तु य॒ज्ञम् ।  
तन्नक्ष॑त्त्रम्प्रथताम्प॒शुभ्यः॑ ।   
कृ॒षिर्वृ॒ष्टिर्यज॑मानाय कल्पताम् ।


</details>

<details><summary>भट्टभास्कर-टीका</summary>

9उत्तराषाढानाम् - तन्न इति ॥ तत् अस्मदभिमतं विश्वे देवाः उपशृण्वन्तु अस्मत्सकाशमागत्य शृण्वन्तु तत् साधनं यज्ञं अषाढा अभिसंयन्तु आभिमुख्येन प्राप्नुवन्तु । तत् अषाढारव्यं नक्षत्रं अस्माकं पशुभ्यः पश्वर्थं प्रथतां पृथूभवतां, तथा सति कृषिः वृष्टिर्यजमानाय कल्पतां संपद्यताम् ॥


</details>

