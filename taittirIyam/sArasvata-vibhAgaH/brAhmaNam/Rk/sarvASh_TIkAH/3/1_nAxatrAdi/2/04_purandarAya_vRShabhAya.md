+++
title = "04 पुरन्दराय वृषभाय"

+++



<details><summary>मूलम्</summary>

पु॒र॒न्द॒राय॑ वृष॒भाय॑ धृ॒ष्णवे॑ ।  
अषा॑ढाय॒ सह॑मानाय मी॒ढुषे॑ ।  
इन्द्रा॑य ज्ये॒ष्ठा मधु॑म॒द्दुहा॑ना ।  
उ॒रुङ्कृ॑णोतु॒ यज॑मानाय लो॒कम् ।   



</details>

<details><summary>भट्टभास्कर-टीका</summary>

4पुरंदरायेति ॥ पुरंदराय मेघानां दारयित्रे । 'वाचंयमपुरंदरौ' इति निपातः । वृषभाय वर्षयित्रे धृष्णवे धर्षणशीलाय शत्रूणाम् । अषाढाय केनचिदप्यनभिभूताय सहमानाय सर्वस्याभिभवित्रे मीढुषे सेक्त्रे ईदृशाय इन्द्राय मधुमत् मधुर हविः दुहाना क्षारयन्ती ज्येष्ठा नक्षत्रं यजमानाय उरुं लोकं स्थानं कृणोतु करोतु ॥


</details>

