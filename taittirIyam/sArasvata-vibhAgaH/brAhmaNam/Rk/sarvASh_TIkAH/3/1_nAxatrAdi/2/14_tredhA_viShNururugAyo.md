+++
title = "14 त्रेधा विष्णुरुरुगायो"

+++



<details><summary>मूलम्</summary>

त्रे॒धा विष्णु॑रुरुगा॒यो विच॑क्रमे ।   
म॒हीन्दिव॑म्पृथि॒वीम॒न्तरि॑क्षम् ।  
तच्छ्रो॒णैति॒ श्रव॑ इ॒च्छमा॑ना ।  
पुण्यँ॒ श्लोकय्ँ॒यज॑मानाय कृण्व॒ती ।


</details>

<details><summary>भट्टभास्कर-टीका</summary>

14त्रेधेति ॥ विष्णुरुरुगायः उरुभिः महात्मभिः गातव्यः स्तोतव्यः त्रेधा विचक्रमे विक्रान्तवान् । महीं महतीं दिवं पृथिवीं अन्तरिक्षं च श्रोणायां, तस्मादियं श्रोणा श्रवः अन्नं यशो वा इच्छमाना उत्पादयन्ती यजमानाय एति गच्छति ॥ कर्मणः संप्रदानत्वात् चतुर्थी । यजमानाय च पुण्यं श्लोकं स्तोत्रं कृण्वती कुर्वती - अहो सम्यगिष्टमनेनेति । यद्वा - पुण्यं श्लोकं यजमानाय प्रजाभिः कुर्वती कारयन्ती ॥


</details>

