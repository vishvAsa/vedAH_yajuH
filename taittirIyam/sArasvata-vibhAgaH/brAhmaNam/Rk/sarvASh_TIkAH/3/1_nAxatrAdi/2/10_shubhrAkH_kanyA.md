+++
title = "10 शुभ्राᳵ कन्या"

+++


<details><summary>मूलम्</summary>

शु॒भ्राᳵ क॒न्या॑ युव॒तय॑स्सु॒पेश॑सः ।   
क॒र्म॒कृत॑स्सु॒कृतो॑ वी॒र्या॑वतीः ।  
विश्वा॑न्दे॒वान् ह॒विषा॑ व॒र्धय॑न्तीः ।     
अ॒षा॒ढाᳵ काम॒मुप॑ यान्तु य॒ज्ञम् ॥16॥  



</details>

<details><summary>भट्टभास्कर-टीका</summary>

10शुभ्रा इति ॥ शुभ्राः शोभनाः कन्याः तरुण्यः दीप्तिमत्यो वा । कन दीप्तौ । युवतयः मिश्रिण्थः सुपेशसः सुरूपाः कर्मकृतः कर्मकरणकुशलाः शोभनकारिण्यः वीर्यावतीः प्रसवसामर्थ्यवत्यः विश्वान् देवाननेन हविषा वर्धयन्त्योऽषाढाः अस्मद्यज्ञं उपयान्तु कामं यथायथा कामयामहे तदनुरूपमुपयान्तु ॥


</details>

