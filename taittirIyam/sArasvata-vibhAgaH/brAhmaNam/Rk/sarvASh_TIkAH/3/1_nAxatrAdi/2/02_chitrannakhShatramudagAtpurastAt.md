+++
title = "02 चित्रन्नक्षत्रमुदगात्पुरस्तात्"

+++

<details><summary>मूलम्</summary>

चि॒त्रन्नक्ष॑त्र॒मुद॑गात्पु॒रस्ता॑त् ।  
अ॒नू॒रा॒धास॒ इति॒ यद्वद॑न्ति ।  
तन्मि॒त्र ए॑ति प॒थिभि॑र्देव॒यानैः॑ ।  
हि॒र॒ण्ययै॒र्वित॑तैर॒न्तरि॑क्षे ।  



</details>

<details><summary>भट्टभास्कर-टीका</summary>

2चित्रमिति ॥ चित्रं चाथनीयं इदं नक्षत्रं पुरस्तात् उदगात् उदेति । अनूराधास इति यन्नक्षत्रं वदन्ति लौकिका अपि । तत नक्षत्रं मित्रः एति पथिभिः देवयानैः देवा यैर्गच्छन्ति । हिरण्ययैः हितरमणीयैः अन्तरिक्षे विततैः ॥


</details>

