+++
title = "08 याश्च कूप्या"

+++


<details><summary>मूलम्</summary>

याश्च॒ कूप्या॒ याश्च॑ ना॒द्या॑स्समु॒द्रियाः॑ ।   
याश्च॑ वैश॒न्तीरु॒त प्रा॑स॒चीर्याः ॥15॥   
यासा॑मषा॒ढा मधु॑ भ॒क्षय॑न्ति॒ ।  
ता न॒ आप॒श्शँ स्यो॒ना भ॑वन्तु ।



</details>

<details><summary>भट्टभास्कर-टीका</summary>

8याश्चेति ॥ याश्च आपः कूप्याः कूपे भवाः । 'भवे छन्दसि' इति यत् । नाद्याः नद्यां भवाः 'पाथोनदीभ्यां ङ्यण्' । याश्च समुद्रियाः समुद्रे भवाः । 'समुद्राभ्राद्धः' । वैशन्तीः वेशन्ते कासारे भवा वैशन्त्यः । 'वेशन्तहिमवद्भ्यामण्' । उतापि प्रासचीः प्रासच्यः प्रकर्षेण समवेताः प्रसचने भवाः नानोदकसङ्घाताः यासामपां मधु मधुरं रसं अषाढाः नक्षत्रं भक्षयन्ति । ता न इत्यादि । गतम् ॥

- ता आपः स्योनाः सुखरूपाः नः शं सुखहेतवो भवन्तु ॥


</details>

