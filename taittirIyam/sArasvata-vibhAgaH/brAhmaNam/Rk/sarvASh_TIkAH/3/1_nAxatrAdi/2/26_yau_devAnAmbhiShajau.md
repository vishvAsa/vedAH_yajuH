+++
title = "26 यौ देवानाम्भिषजौ"

+++

<details><summary>मूलम्</summary>

यौ दे॒वाना॑म्भि॒षजौ॑ हव्यवा॒हौ ।  
विश्व॑स्य दू॒ताव॒मृत॑स्य गो॒पौ ।  
तौ नक्ष॑त्रञ्जुजुषा॒णोप॑याताम् ।  
नमो॒ऽश्विभ्या॑ङ्कृणुमोऽश्व॒युग्भ्या॑म् ।


</details>

<details><summary>भट्टभास्कर-टीका</summary>

26यौ देवानामिति ॥ अश्विनौ देवानां भिषजौ हव्यवाहौ हविषां वोढारौ वृष्टिद्वारेण । विश्वस्य लोकस्य दूतौ दूतवद्धितकारिणौ अमृतस्य अमृतत्वस्य गोपौ गोपायितारौ । तौ नक्षत्रं आत्मीयं जुजुषाणा सेवमानौ । छान्दसस्य लिटः कानजादेशः । तावस्मद्यज्ञं उपयाताम् । ताभ्यां अश्विभ्यां अश्वयुग्भ्यां च नमः कृणुमः कुर्मः ॥


</details>

