+++
title = "21 अहिर्बुध्नियᳶ प्रथमान"

+++
<details><summary>मूलम्</summary>

अहि॑र्बु॒ध्निय॒ᳶ प्रथ॑मान एति ।  
श्रेष्ठो॑ दे॒वाना॑मु॒त मानु॑षाणाम् ।  
तम्ब्रा॑ह्म॒णास्सो॑म॒पास्सो॒म्यासः॑ ।    
प्रो॒ष्ठ॒प॒दासो॑ अ॒भिर॑क्षन्ति॒ सर्वे॑ ।


</details>

<details><summary>भट्टभास्कर-टीका</summary>

21उत्तरप्तोष्ठपदानाम् - अहिर्बुध्निय इति ॥ पदद्वयमग्नेरेव नामान्तरम् । पूर्वोत्तरप्रोष्ठपदनक्षत्रदेवतयोः सूर्याग्न्योः द्विनामत्वमन्यत्र सिद्धं 'अजोऽस्येकपादहिरसि बुध्नियः' इति । अस्त्येव ब्राह्मणे धिष्णियप्रकरणे 'द्वेद्वे नायनी कुरुध्वम्' इति । 'अहे बुध्निय मन्त्रं मे गोपाय' इत्युपस्थाने च । प्रथमानः विश्वं व्याप्नुवन् एति गच्छति । श्रेष्ठः प्रशस्यतमः देवानां मध्ये मानुषाणामपि पूज्यतमः । तं देवं अहिर्बुध्रियं ब्राह्मणाः सोमपाः सोमस्य पातारः सोम्याः सोमार्हाः प्रोष्ठपदाश्चाभिरक्षन्ति अभितः तर्पयन्ति ॥


</details>

