+++
title = "69 इमाम्प्राचीमुदीचीम् इषमूर्जमभिसꣵस्कृताम्"

+++


<details><summary>मूलम्</summary>

इ॒माम्प्राची॒मुदी॑चीम् ।  
इष॒मूर्ज॑म॒भिसꣵस्कृ॑ताम् ।  
ब॒हु॒प॒र्णामशु॑ष्काग्राम् ।  
हरा॑मि पशु॒पाम॒हम् ।
</details>

<details><summary>भट्टभास्कर-टीका</summary>

मन्त्रलिङ्गात् प्राच्या उदीच्या प्रागुदीच्या आहरणम् । इमां प्राचीं प्रागञ्चितां उदीचीं उदगञ्चितां उभयाञ्चितां वा शाखां आहरामि । इषं अन्नं ऊर्जं रसं चाभिसंस्कृतां शाखारूपेण परिणता, यद्वा - इडूर्जोः हेतुभूतां मन्त्रेणाभिसंस्कृतां बहुपर्णां बहुपलाशाम् । 'बहोर्नञ्वत्' इत्युत्तरपदान्तोदात्तत्वम् । अशुष्काग्रां पशुपां पशूनां पालयित्रीम् ॥
</details>