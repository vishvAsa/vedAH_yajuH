+++
title = "168 अयम् पयस्"

+++


<details><summary>मूलम्</summary>

अ॒यम्पय॒स्सोम॑ङ्कृ॒त्वा ।  
स्वाय्ँ योनि॒मपि॑गच्छतु ॥40॥  
प॒र्ण॒व॒ल्कᳶ प॒वित्र॑म् ।  
सौ॒म्यस्सोमा॒द्धि निर्मि॑तः ।
</details>

<details><summary>भट्टभास्कर-टीका</summary>

अयं पर्णवल्कः इदं पयः सोमं सोमसदृशं कृत्वा यथोक्तं ग्रहणकाले - 'सोमपीथाय सन्नयितुम् । वकलमन्तरमाददे' इति, तदिदमुच्यते । तत्सोमीकृतं स्वां योनिं आत्मीययोनिभूतं अपिगच्छतु अनुप्रविशतु । **पर्णवल्कः पवित्रं** शोधयिता । आविष्टनपुंसकोऽयम् । **सौम्यः** सोमापत्यम् । तत्कथमित्याह - **सोमाद्धि निर्मितः** उत्पन्नः । यथोक्तम् - 'तृतीयस्यै दिवः । गायत्र्या सोम आभृतः' इत्यादि । तस्मात् सोमप्रभवत्वात् अस्य सोमः स्वा योनिः ॥
</details>