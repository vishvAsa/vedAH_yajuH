+++
title = "109 त्वया वेदिव्ँविविदुᳶ"

+++


<details><summary>मूलम्</summary>

त्वया॒ वेदिव्ँ॑ विविदुᳶ पृथि॒वीम् ।  
त्वया॑ य॒ज्ञो जा॑यते विश्व॒दानिः॑ ।  
अच्छि॑द्रय्ँ य॒ज्ञम् अन्वे॑षि वि॒द्वान् ।  
त्वया॒ होता॒ सन्त॑नोत्य् अर्ध-मा॒सान् ।
</details>

<details><summary>भट्टभास्कर-टीका</summary>

हे वेद! त्वया साधनेन देवा वेदिं विविदुः लेभिरे पृथिवीं प्रथितां सर्वपृथिव्यात्मिकां वा 'सा वा इयं सर्वैव वेदिः' इति । त्वया यज्ञो जायते निष्पद्यते, फलप्रदत्वं निष्पत्तिः । तदेवाह - विश्वदानिः विश्वस्य फलस्य दाता । औणादिको निप्रत्ययः, विश्वदानशब्दान्मत्वर्थीय इकारो वा, सर्वदा 'परादिश्छन्दसि' इत्युतरपदाद्युदात्तत्वम् । किञ्च - त्वं खलु अच्छिद्रं अविगुणं यज्ञमन्वेषि उत्पादयसि । यद्वा - अन्वेषि अनुगच्छ उत्पादय, विद्वान् तदुपायज्ञः । किञ्च - त्वया होता संतनोति अविच्छेदेन तनोति विस्तारयति अर्धमासान् अनुवृत्तयज्ञान् सर्वानर्धमासान् करोति, ब्राह्मणं च - 'यज्ञमेव तत्संतनोत्योत्तरस्मादर्धमासात् । तं सन्ततमुतरेऽर्धमास आलभते । तं कालेकाल आगते यजते' इति । एवं पुनःपुनः अनुष्ठानादर्धमासानित्युक्तम् ॥
</details>