+++
title = "145 द्यौश्चेमय्ँ यज्ञम्पृथिवी"

+++


<details><summary>मूलम्</summary>

द्यौश्चे॒मय्ँ य॒ज्ञम्पृ॑थि॒वी च॒ सन्दु॑हाताम् ।  
धा॒ता सोमे॑न स॒ह वाते॑न वा॒युः ।  
यज॑मानाय॒ द्रवि॑णन्दधातु ॥38॥
</details>

<details><summary>भट्टभास्कर-टीका</summary>

इमं यज्ञं यज्ञसाधनं पयः द्यौः पृथिवी च संदुहाताम् । वृष्ट्यादिक्रमेण तन्निष्पत्तिहेतुत्वात् ते एव प्रार्थ्येते । धाता सर्वस्य स्रष्टा सोमेन ओषधीशेन सह दुग्धां तौ च संदुहातामिति स एवानुषङ्गः । वायुर्भूतात्मा वातेन प्राणेनात्मना सह दुग्धाम् । अथ सर्वोऽयं देवतागणो यजमानाय द्रविणं प्रशस्तं फलं धनमेव वा यागनिर्वृत्त्या दधातु ददातु । वचनव्यत्ययो वा । सर्वेऽप्येते यजमानाय द्रविणं दधतु ॥
</details>