+++
title = "10 तृतीयस्यै दिवः"

+++


<details><summary>मूलम्</summary>

तृ॒तीय॑स्यै दि॒वः ।  
गा॒य॒त्रि॒या सोम॒ आभृ॑तः ॥24॥  
सो॒म॒पी॒थाय॒ सन्न॑यितुम् ।  
वक॑ल॒मन्त॑र॒माद॑दे ।
</details>

<details><summary>भट्टभास्कर-टीका</summary>

तृतीयात् द्युसंज्ञिकाल्लोकात् । यद्वा - द्योतनात्सर्वे लोका दिवः, यथा 'तृतीयस्यामितो दिवि सोम आसीत्' इति। ततो लोकात् गायत्रिया सोम आभृतः आहृतः पुरा, पलाशश्चायं सोमाहरणकाले छिन्नं तदीयं पर्णं, तस्मात् अन्तरं तयोर्मध्ये स्थितं वकलं आददे गृह्णामि । किमर्थं? सोमपीथाय सोमपानाय सन्नयितुं सन्नेतुम् । छान्दस इडागमः । 'सोमः खलु वै सान्नाय्यम्' इति तस्य सोमतुल्यत्वात् । सान्नाय्यकरणं सोमपानायोपचर्यते । सान्नाय्यस्य तदातञ्चननिमित्तत्वात् तादर्थ्यं वकलादानस्य ॥
</details>