+++
title = "86 अपरिमितानाम्परिमिताः सन्नह्ये"

+++


<details><summary>मूलम्</summary>

अप॑रिमिताना॒म्परि॑मिताः ।  
सन्न॑ह्ये सुकृ॒ताय॒ कम् ।  
एनो॒ मा निगा॑ङ्कत॒मच्च॒नाहम् ।  
पुन॑रु॒त्थाय॑ बहु॒ला भ॑वन्तु ।
</details>

<details><summary>भट्टभास्कर-टीका</summary>

23अपरिमितानामिति ॥ यस्मादपरिमितानां अनन्तानां दर्भाणां मध्ये एते मया परिमिताः कतिपये गृहीताः न तु सर्वे, तेषां परिमितत्वात् सन्तानच्छेदं न करोमि, तस्मात् युष्मान् सुकृताय शोभनाय कर्मणे यज्ञाय आच्छिद्य संनह्ये बध्नामि कं सुखम् । सुकृतायेतिवचनात् अनर्थकं चेत् अप्रत्यहूं संनह्ये बाधकाभावात् । तदेवाह - एनः पापं कतमच्चन किंचिदपि स्वल्पमपि अहं मा निगां मा निकृष्टं गमम् । ननु कतिपयहिंसां कुर्वन् कथमनेनाः स्यात् तत्राह - पुनरुत्थाय भूयोऽप्याच्छेदस्थानादन्ये प्ररोहाः उत्थाय बहुला भवन्तु एकैकस्मात् शतं सहस्रं च प्ररोहन्तु युष्माकमेवायमुपकार इति ॥
</details>