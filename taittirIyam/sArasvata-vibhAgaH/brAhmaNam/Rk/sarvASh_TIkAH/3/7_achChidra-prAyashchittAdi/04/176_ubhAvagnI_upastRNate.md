+++
title = "176 उभावग्नी उपस्तृणते"

+++


<details><summary>मूलम्</summary>

उ॒भाव॒ग्नी उ॑पस्तृण॒ते ।  
दे॒वता॒ उप॑वसन्तु मे ।  
अ॒हङ्ग्रा॒म्यानुप॑वसामि ।  
मह्य॒ङ्गोप॑तये प॒शून् ॥41॥
</details>

<details><summary>भट्टभास्कर-टीका</summary>

उभावग्नी गार्हपत्याहवनीयौ प्राधान्यादनयोरुपादानं दक्षिणाग्नावपि भवत्येव । उपस्तृणते दर्भैः समीपतः छादयति । बहुवचनं कर्तृनियमार्थमिति केचित् । उपस्तीर्णाग्निके स्थाने अत्र देवता उपवसन्तु अनशना वर्तन्तां मे मदर्थम् । यद्वा - मदीया देवता उपवसन्तु अहं हि ग्राम्यान् पशून् उपवसामि नाश्नामि, मद्वत् मम देवता अपि उपवसन्तु ग्राम्यानिति ॥ यद्वा - देवता उपवसन्तु उपेत्य वसन्तु मदर्थम्, मम को विशेष इति चेतू - अहं हि ग्राम्यान् पशून् उपवसामि नाश्नामि । किमर्थं? मह्यं गोपतये अहं गोपतिः गवां स्वामी यथा स्यामिति । यथोक्तम् - 'यद्ग्राम्यानुपवसति तेन ग्राम्यानवरुन्धे' इति ॥
</details>