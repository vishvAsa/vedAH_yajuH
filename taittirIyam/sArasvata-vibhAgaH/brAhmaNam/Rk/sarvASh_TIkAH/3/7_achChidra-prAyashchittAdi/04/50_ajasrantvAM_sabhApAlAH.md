+++
title = "50 अजस्रन्त्वां सभापालाः"

+++


<details><summary>मूलम्</summary>

अज॑स्र॒न्त्वाँ स॑भापा॒लाः ॥28॥  
वि॒ज॒यभा॑गँ॒ समि॑न्धताम् ।  
अग्ने॑ दी॒दा॑य मे सभ्य ।  
विजि॑त्यै श॒रद॑श्श॒तम् ।
</details>

<details><summary>भट्टभास्कर-टीका</summary>

हे सभ्य! सभायां साधो! यत्र दीव्यन्ति तां सभां पालयन्तः अस्मदीयाः त्वां विजयभागं दीव्यतां विजया भागा यस्य तादृशं त्वां अजस्रं अनुपरतं समिन्धतां तत्रस्थं त्वां सम्यक् पलयन्तु, हे अग्ने! तथा समिद्धः त्वं मदर्थं दीदाय दीप्य । दीदिरिति छान्दसः अभ्यस्तसंज्ञः । ततः छान्दसो लिट् । शरदश्शतं शतं वर्षाणि मम विजित्यै विजयाय ॥
</details>