+++
title = "156 बहु दुग्धीन्द्राय"

+++


<details><summary>मूलम्</summary>

ब॒हु दु॒ग्धीन्द्रा॑य दे॒वेभ्यः॑ ।  
ह॒व्यमाप्या॑यता॒म्पुनः॑ ॥39॥  
व॒थ्सेभ्यो॑ मनु॒ष्ये᳚भ्यः ।  
पु॒न॒र्दो॒हाय॑ कल्पताम् ।
</details>

<details><summary>भट्टभास्कर-टीका</summary>

42तिस्रो दोहयित्वा वाचं विसृजति - बहु दुग्धीति ॥ इन्द्रार्थं देवार्थं च बहु पयो दुग्धि हे गौः! तच्च हव्यं हविर्भूत्वा पुनराप्यायतां भूयो विवर्धताम् ।  

अथ वत्सेभ्यः मनुष्येभ्यश्च पुनः ततो बहुतरस्य दोहाय कल्पतां दोहसामर्थ्यं तवास्तु पयश्च तथा प्रभूतमस्तु इत्यर्थः ॥
</details>