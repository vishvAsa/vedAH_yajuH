+++
title = "105 अयम्प्राणश्चापानश्च यजमानमपिगच्छताम्"

+++


<details><summary>मूलम्</summary>

अ॒यम्प्रा॒णश्चा॑पा॒नश्च॑ ।  
यज॑मान॒मपि॑गच्छताम् ।  
य॒ज्ञे ह्यभू॑ता॒म्पोता॑रौ ।  
प॒वित्रे॑ हव्य॒शोध॑ने ।
</details>

<details><summary>भट्टभास्कर-टीका</summary>

पवित्रयोः प्रत्येकनिर्देशः पूर्ववत्पुल्लिङ्गता । इमे प्राणापानस्थानीये पवित्रे यजमानं प्रस्तरं 'यजमानो वै प्रस्तरः' इति । अपिगच्छतां अनुप्रविश्य वर्तेताम् । यद्वा - अनेन प्रस्तरपवित्रयोगेन यजमानः प्राणापानवान् भवतु । कः पुनरनयोर्विशेष इत्याह -इमे हि यज्ञे सर्वस्य पोतारौ शोधके । पूर्ववत् प्राणापानाभिप्रायेण पुल्लिङ्गता । अभूतां भवतः । छान्दसो लुङ् । तदपि कुत इत्यत आह - इमे हि पवित्रे हविषां शोधने, तस्मात् सर्वस्यापि यज्ञस्य शोधने, तस्मादेव यजमानमपि प्राणवन्तं कुरुतामिति ॥
</details>