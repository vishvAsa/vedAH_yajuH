+++
title = "121 उपवेषोऽसि यज्ञाय"

+++


<details><summary>मूलम्</summary>

उ॒प॒वे॒षो॑ऽसि य॒ज्ञाय॑ ।  
त्वाम्प॑रिवे॒षम॑धारयन् ।  
इन्द्रा॑य ह॒विᳵ कृ॒ण्वन्तः॑ ।  
शि॒वश्श॒ग्मो भ॑वासि नः ॥36॥
</details>

<details><summary>भट्टभास्कर-टीका</summary>

उपवेषोऽसि उपेत्य व्यापकोऽसि यज्ञाय सर्वस्य यज्ञस्य उपेत्य अङ्गारादिव्याप्त्या यज्ञं निर्वर्तयसि । तस्मात्तादृशं त्वां परिवेषं सर्वतो व्यापकं यज्ञस्य वनस्पतीनां वा त्वां अधारयन् अस्मत्तोऽन्येऽपि इन्द्रार्थं हविः कृण्वन्तः कुर्वन्तः, तस्मात्तादृशः त्वं अस्माकमपि शिवः सुखकरः शग्मः शान्तश्च भवासि भवसि उपेत्य । भवतेर्लेट्याडागमः ॥
</details>