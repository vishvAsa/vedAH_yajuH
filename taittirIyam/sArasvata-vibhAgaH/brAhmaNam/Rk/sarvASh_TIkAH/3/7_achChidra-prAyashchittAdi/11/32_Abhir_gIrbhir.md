+++
title = "32 आभिर् गीर्भिर्"

+++


<details><summary>मूलम्</summary>

आ॒भिर्गी॒र्भिर्यदतो॑ न ऊ॒नम् ॥114॥  
आप्या॑यय हरिवो॒ वर्ध॑मानः ।  
य॒दा स्तो॒तृभ्यो॒ महि॑ गो॒त्रा रु॒जासि॑ ।  
भू॒यि॒ष्ठ॒भाजो॒ अध॑ ते स्याम ।
</details>

<details><summary>भट्टभास्कर-टीका</summary>

9आभिरिति त्रिष्टुम् ॥ हे हरिवः! अश्ववन्! आभिः अस्मदुक्ताभिः गीर्भिः वर्धमानः त्वं आप्यायय वर्धय । किं? यत् अतः अस्माभिः अनुष्ठितात् कर्मणः ऊनं विकलं आसीत्, तत्सर्वं आप्यायय । यदा त्वं स्तोतृभ्यः स्तोत्रर्थं महि महत् अत्यर्थं सादरं गोत्राणि मेघान् रुजासि वृष्ट्यर्थं भिनक्षि तदा तथा स्तोतृत्ववत्सलः त्वं अस्माकं स्तोतॄणां कर्म संपूरयेति भावः । रुजेर्लेट्याडागमः । अध अत एव वयं ते त्वत्सकाशात् भूयिष्ठभाजः स्याम बहुतमानां धनादींना लब्धारो भूयास्म ॥
</details>