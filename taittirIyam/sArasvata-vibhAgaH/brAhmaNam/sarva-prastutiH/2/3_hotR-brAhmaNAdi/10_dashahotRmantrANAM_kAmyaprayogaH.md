---
title: १० दशहोतृमन्त्राणां काम्यप्रयोगः
unicode_script: devanagari

---
<details open><summary>विश्वास-प्रस्तुतिः</summary>

प्रजा᳓पतिस् सो᳓मँ रा᳓जानम् असृजत ।
</details>

<details><summary>मूलम्</summary>

प्र॒जाप॑ति॒स्सोमँ॒ राजा॑नमसृजत ।

</details>

<details open><summary>विश्वास-प्रस्तुतिः</summary>

त᳓न् त्र᳓यो वे᳓दा अ᳓न्वसृज्यन्त ।
</details>

<details><summary>मूलम्</summary>

तन्त्रयो॒ वेदा॒ अन्व॑सृज्यन्त ।
</details>

<details><summary>भट्टभास्कर-टीका</summary>

1प्रजापतिस्सोममित्यादि ॥ सोमसृष्ट्यनन्तरं त्रयो वेदास्सृष्टाः ।
</details>

<details><summary>सायण-टीका</summary>

नवमे ऽनुवाके सर्व-होतृ-मन्त्र-समष्टि-देवस्य वायोर् उपासनम् उक्तम्। अथ दशमे होतृ-मन्त्राणां कश्चित् काम्य-प्रयोगो ऽभिधीयते। तं विधातुम् आदाव् उपाख्यानम् आह-

> प्रजापतिः सोमं राजानम् असृजत।  
> तं त्रयो वेदा अन्व् असृज्यन्त।  
> तान् हस्ते 'कुरुत।  
> अथ ह सीता सावित्री। सोमं राजानं चकमे।  
> श्रद्धाम् उ स चक्रमे।  
> सा ह पितरं प्रजापतिम् उपससार।  
> तां ह उवाच।  
> नमस् ते अस्तु भगवः।  
> उप त्वा ऽयानि।(१)  
> प्र त्वां पद्ये।  
> सोमं वै राजानं कामये।  
> श्रद्धाम् उ स कामयत इति। 

[[P469]]  
> तस्या उ ह स्थागरम् अलंकारं कल्पयित्वा,  
> दश-होतारं पुरस्ताद् व्याख्याय,  
> चतुर्-होतारं दक्षिणतः,  
> पञ्च-होतारं पश्चात्,  
> षड्-ढोतारम् उत्तरतः,  
> सप्त-होतारम् उपरिष्टात्,  
> संभारैश् च पत्निभिश् च मुखे ऽलंकृत्य,(२)  
> आ अस्यार्थे वव्राज।  
> तां ह उदीक्ष्य उवाच,  
> "उप मावर्तस्वेति।"  
> तां ह उवाच,  
> "भोगं तु म आचक्ष्व।  
> एतन् म आचक्ष्व।  
> यत् ते पाणाविति।"  
> तस्यै उ ह त्रीन् वेदान् प्रददौ।  
> तस्माद् उ ह स्त्रियो भोगम् एव हारयन्ते, 

इति।

प्रजापतिः सोमं सृष्ट्वा तम् अनु त्रीन् वेदान् असृजत। 
</details>

<details open><summary>विश्वास-प्रस्तुतिः</summary>

ता᳓न् ह᳓स्ते ऽकुरुत ।
</details>

<details><summary>मूलम्</summary>

तान् हस्ते॑ऽकुरुत ।
</details>

<details><summary>भट्टभास्कर-टीका</summary>

अथ सोमस्तान् वेदान् हस्तेऽकुरुत हस्तेऽगृह्णात् ।
</details>

<details><summary>सायण-टीका</summary>

स च सोमस् तान् वेदान् स्व-मुष्टि-मध्ये गोपायामास। 
</details>

<details open><summary>विश्वास-प्रस्तुतिः</summary>

अ᳓थ ह᳓ सी᳓ता सावित्री᳓  
सो᳓मँ रा᳓जानञ् चकमे ।
</details>

<details><summary>मूलम्</summary>

अथ॒ ह सीता॑ सावि॒त्री ।
सोमँ॒ राजा॑नञ्चकमे ।
</details>

<details><summary>भट्टभास्कर-टीका</summary>

अथ एतं सोमं राजानं सीता नाम सवितुः स्रष्टुः प्रजापतेः दुहिता चकमे ।
</details>

<details><summary>सायण-टीका</summary>

तदानीं सवितुः प्रजापतेः पुत्री काचिन् नामतः सीता[^1] सावित्रीति, "सोमो मे भर्ता ऽस्त्व्" इत्य् अकामयत। 

[^1]: क 'ताऽऽसीत् । सा सो'

</details>

<details open><summary>विश्वास-प्रस्तुतिः</summary>

श्रद्धा᳓मु स᳓ चकमे ।
</details>

<details><summary>मूलम्</summary>

श्र॒द्धामु॒ स च॑कमे ।
</details>

<details><summary>भट्टभास्कर-टीका</summary>

स तु सोमः श्रद्धामेव प्रजापतिपुत्रीं चकमे ।
</details>

<details><summary>सायण-टीका</summary>

स तु सोमः श्रद्धाख्यां काचिद् अन्यां प्रजापतेर् दुहितरं कामितवान्, न त्व् एतां सीताम्। 
</details>

<details open><summary>विश्वास-प्रस्तुतिः</summary>

सा᳓ऽऽह पित᳓रम् प्रजा᳓पतिम् उ᳓पससार ।
</details>

<details><summary>मूलम्</summary>

साऽऽह॑ पि॒तर॑म्प्र॒जाप॑ति॒मुप॑ससार ।
</details>

<details><summary>भट्टभास्कर-टीका</summary>

अथ सा सीता भर्तुः द्वेष्या पितरं प्रजापतिमुपससार उपाजगाम
</details>

<details><summary>सायण-टीका</summary>

सा तु सीता प्रजापति-समीपम् आगत्य 
</details>

<details open><summary>विश्वास-प्रस्तुतिः</summary>

तꣳ᳓ हो᳙वाच । 
</details>

<details><summary>मूलम्</summary>

तꣳ हो॑वाच । 
</details>


<details open><summary>विश्वास-प्रस्तुतिः</summary>

"न᳓मस्ते᳓ अस्तु भगव।  
उ᳓प त्वाऽयानि।  
प्र᳓ त्वा पद्ये ।
</details>

<details><summary>मूलम्</summary>

नम॑स्ते अस्तु भगवः ।
उप॑ त्वाऽयानि ॥43॥  
प्र त्वा॑ पद्ये ।
</details>

<details><summary>भट्टभास्कर-टीका</summary>

उवाच च पितरं - नमस्ते अस्तु भगवः, उपायानि त्वा त्वामेवोपयानि त्वत्पार्श्व एव मया वस्तव्यं मा गां पत्यन्तिकं, प्रपद्येऽहं त्वां शरणं भजामि ॥
</details>

<details><summary>सायण-टीका</summary>

नमस्कारं कृत्वा, "त्वत्-समीपे कार्यार्थं समागता ऽस्मि, त्वां भजे सर्वदा" इत्य् एवम् उवाच। 
</details>

<details open><summary>विश्वास-प्रस्तुतिः</summary>

सो᳓मव्ँ वै᳓ रा᳓जानङ्कामये ।
श्रद्धा᳓मु स᳓ कामयत" इ᳓ति ।
</details>

<details><summary>मूलम्</summary>

सोमव्ँ॒ वै राजा॑नङ्कामये ।
श्र॒द्धामु॒ स का॑मयत॒" इति॑ ।
</details>

<details><summary>भट्टभास्कर-टीका</summary>

2अथ किं तवागतमिति पित्रा पृष्टा सोवाच - सोमं राजानं कामयेऽहं स तु श्रद्धामेव कामयत इति ।
</details>

<details><summary>सायण-टीका</summary>

ततः प्रजापतिना किं कार्यम् इति पृष्टा सती सोम-विषयां कामनाम् उवाच। 
</details>


<details open><summary>विश्वास-प्रस्तुतिः</summary>

त᳓स्या उ ह᳓ स्थागर᳓म् अलङ्कार᳓ङ् कल्पयित्वा᳓    
द᳓शहोतारम् पुर᳓स्ताद् व्याख्या᳓य  
च᳓तुर्होतारन् दक्षिणतᳶ᳓  
प᳓ञ्चहोतारम् पश्चा᳓त्  
ष᳓ड्ढोतारम् उत्तरत᳓स्  
सप्त᳓होतारम् उप᳓रिष्टात्  
सम्भारै᳓श्च प᳓त्निभिश् च मु᳓खेऽलङ्कृ᳓त्य  
आ᳓ऽस्या᳓र्धव्ँ᳓ वव्राज ।
</details>

<details><summary>मूलम्</summary>

तस्या॑ उ॒ ह स्था॑ग॒रम॑लङ्का॒रङ्क॑ल्पयि॒त्वा ।
दश॑होतारम्पु॒रस्ता॑द्व्या॒ख्याय॑ ।
चतु॑र्होतारन्दक्षिण॒तः ।
पञ्च॑होतारम्प॒श्चात् ।
षड्ढो॑तारमुत्तर॒तः ।
स॒प्तहो॑तारमु॒परि॑ष्टात् ।
स॒म्भा॒रैश्च॒ पत्नि॑भिश्च॒ मुखे॑ऽल॒ङ्कृत्य॑ ॥44॥  
आऽस्यार्धव्ँव॑व्राज ।
</details>

<details><summary>भट्टभास्कर-टीका</summary>

अथ प्रजापतिस्तस्यै तदर्थं भर्तृवशीकारार्थं स्थागरं स्थगरविकारं स्थगरो नाम गन्धद्रव्यविशेषः, तं पिष्ट्वा अलङ्कारं कल्पयित्वा तेन गन्धेन मण्डनं कृत्वा तस्य पूर्वादिदिक्षु दशहोत्रादीन् व्याख्याय, मण्डनेन मण्डयित्वेति कचित् ।  

अथ संभारैः 'अग्रिर्यजुर्भिः' इत्याद्यैः पत्नीभिश्च 'सेनेन्द्रस्य'14 इत्यादिभिः तां मुखे अलंकृत्य तस्या मुखं लेपयित्वा अस्य सोमस्य अर्धं अर्धांशं समीपं आवव्राज आगमयामास ।
</details>

<details><summary>सायण-टीका</summary>

ततः प्रजापतिस् तस्याः सीतायाः सोम-वशीकरणार्थं कंचित् प्रयोगं कृतवान्। स्थागरो नाम कश्चित् सुगन्ध-द्रव्य-विशेषस्, तं पिष्ट्वा तत्-संबन्धिनम् अलंकारं मण्डन-विशेषं कल्पयित्वा, तस्य पूर्वादि-दिक्षु दश-होत्रादि-मन्त्रान् पठित्वा "अग्निर् यजुर्भिः" इत्यादिभिः संभार-मन्त्रैः, “सेनेन्द्रस्य" इत्यादिभिर् देव-पत्नी-मन्त्रैश् चाभिमन्त्रितेन स्थागर-पिष्टेन तस्याः सीताया मुखे तिलकाद्य्-अलंकारं चकार। सा च सीता तस्य सोमस्य समीपे प्रत्याजगाम। 
</details>


<details open><summary>विश्वास-प्रस्तुतिः</summary>

ताँ᳓ होदी᳓क्ष्योवाच -  
"उ᳓प मा᳓ वर्तस्वे᳓"ति ।
</details>

<details><summary>मूलम्</summary>

ताँ हो॒दीक्ष्यो॑वाच ।
उप॒ मा व॑र्त॒स्वेति॑ ।
</details>

<details><summary>भट्टभास्कर-टीका</summary>

मुख्यत्वाद्गन्तव्यस्याध्वनोऽर्धे स्थितां सोम उदीक्ष्य दृष्ट्वा उवाच ।

उच्छ्रितमीक्षणमुदीक्षणं, वशीकरणप्रयोगसामर्थ्येन अयथापूर्वं सौत्सुक्यमीक्षित्वा तामुवाच - मामुपावर्तस्व किमर्धेऽध्वनि स्थीयते ।
</details>

<details><summary>सायण-टीका</summary>

स च सोमस् तां दृष्ट्वा परवशो, "मां प्रति समीपे समागच्छ" इत्य् उवाच। 
</details>


<details open><summary>विश्वास-प्रस्तुतिः</summary>

तँ᳓ होवाच -  
"भोगन्तु᳓ म आ᳓चक्ष्व ;  
एत᳓न्म आ᳓चक्ष्व ,  
य᳓त्ते पाणा᳓व्" इ᳓ति ।
</details>

<details><summary>मूलम्</summary>

तँ हो॑वाच ।
भोग॒न्तु म॒ आच॑क्ष्व ।
ए॒तन्म॒ आच॑क्ष्व ।
यत्ते॑ पा॒णाविति॑ ।
</details>

<details><summary>भट्टभास्कर-टीका</summary>

अथ तच्छ्रुत्वा तमुवाच - भोगं मे आचक्ष्व यत्ते पाणौ स्थितमिति
</details>

<details><summary>सायण-टीका</summary>

सा च तदीयां प्रीतिं परीक्षितुम् एवम् उवाच, "अहम् आगमिष्यामि, त्वं तु भोगम् आचक्ष्व, सर्वदा भोगं करिष्यामीति प्रतिजानीहि। 
[[P470]]  
किंच यत् ते पाणौ मुष्टि-मध्ये गोप्यं वस्तु वर्तते, एतन् मह्यम् अवञ्चनं कृत्वा कथय।" 
</details>

<details open><summary>विश्वास-प्रस्तुतिः</summary>

त᳓स्या उ ह᳓ त्री᳓न् वे᳓दान् प्र᳓ददौ ।
</details>

<details><summary>मूलम्</summary>

तस्या॑ उ॒ ह त्रीन् वेदा॒न्प्रद॑दौ ।
</details>

<details><summary>भट्टभास्कर-टीका</summary>

पृष्टस्सोमस्तस्यै त्रीन् वेदान् प्रददौ ।
</details>

<details><summary>सायण-टीका</summary>

ततः सोमो ऽपि प्रीत्यतिशयेन तस्यै सीतायै त्रीन् वेदान् प्रददौ, वेद-मन्त्र-लाञ्छितं किंचिद् गुटिका-द्रव्यं दत्तवान् इत्य् अर्थः। 
</details>

<details open><summary>विश्वास-प्रस्तुतिः</summary>

त᳓स्माद् उ᳓ ह स्त्रि᳓यो भो᳓गमै᳓व᳓ हारयन्ते ।
</details>

<details><summary>मूलम्</summary>

तस्मा॒दुह॒ स्त्रियो॒ भोग॒मैव हा॑रयन्ते ।
</details>

<details><summary>भट्टभास्कर-टीका</summary>

यस्मादियं सीता प्रियं वस्तु ययाचे तस्माल्लोकेऽपि स्त्रियो भोगमुद्दिश्य प्रियं दायं षुरुषमाहारयन्त एव ॥
</details>

<details><summary>सायण-टीका</summary>

यस्माद् इयं सीता प्रियं वस्तु ययाचे तस्माल् लोके ऽपि स्त्रियो भोगम् उद्दिश्य प्रियं दायं पुरुषम् आहारयन्ते।
</details>

<details open><summary>विश्वास-प्रस्तुतिः</summary>

स᳓ यᳵ᳓ काम᳓येत प्रिय᳓स्स्यामि᳓ति  
यव्ँ᳓ वा᳓ काम᳓येत प्रिय᳓स् स्याद् इ᳓ति  
त᳓स्मा एतँ᳓ स्थागर᳓म् अलङ्कार᳓ङ् कल्पयित्वा᳓   
द᳓शहोतारम् पुर᳓स्ताद् व्याख्या᳓य  
च᳓तुर्होतारन् दक्षिणतᳶ᳓  
प᳓ञ्चहोतारम् पश्चा᳓त्  
ष᳓ड्ढोतारम् उत्तरत᳓स्  
सप्त᳓होतारम् उप᳓रिष्टात्त्  
सम्भारै᳓श्च प᳓त्निभिश्च मु᳓खेऽलङ्कृ᳓त्य  
आ᳓स्या᳓र्ध᳓व्ँ व्रजेत् ।
</details>



<details><summary>मूलम्</summary>

स यᳵ का॒मये॑त प्रि॒यस्स्या॒मिति॑ ॥45॥  
यव्ँ वा का॒मये॑त प्रि॒यस्स्या॒दिति॑ ।
तस्मा॑ ए॒तँ स्था॑ग॒रम॑लङ्का॒रङ्क॑ल्पयि॒त्वा ।
दश॑होतारम्पु॒रस्ता॑द्व्या॒ख्याय॑ ।
चतु॑र्होतारन्दक्षिण॒तः ।
पञ्च॑होतारम्प॒श्चात् ।
षड्ढो॑तारमुत्तर॒तः ।
स॒प्तहो॑तारमु॒परि॑ष्टात् ।
स॒म्भा॒रैश्च॒ पत्नि॑भिश्च॒ मुखे॑ऽल॒ङ्कृत्य॑ ।
आस्यार्धव्ँ व्र॑जेत् ।
</details>

<details open><summary>विश्वास-प्रस्तुतिः</summary>

प्रियो᳓ हैव᳓ भवति ॥46॥  
</details>

<details><summary>मूलम्</summary>

प्रि॒यो है॒व भ॑वति ॥46॥  
</details>

<details><summary>भट्टभास्कर-टीका</summary>

1स य इत्यादि ॥ गतम् ॥
इति तैतिरीयब्राह्मणे द्वितीयाष्टके तृतीयप्रपाठके दशमोऽनुवाकः ॥  

</details>

<details><summary>सायण-टीका</summary>

तदेवम् उपाख्यानेन प्रयोगं प्रशस्य तं प्रयोगं विधत्ते -

> स यः कामयेत प्रियः स्याम् इति,(३)  
> यं वा कामयेत प्रियः स्याद् इति।  
> तस्मै एतत् स्थागरम् अलंकारं कल्पयित्वा,  
> दश-होतारं पुरस्ताद् व्याख्याय,  
> चतुर्-होतारं दक्षिणतः,  
> पञ्च-होतारं पश्चात्,  
> षड्-ढोतारम् उत्तरतः,  
> सप्त-होतारम् उपरिष्टात्,  
> संभारैश् च पत्निभिश् च मुखे ऽलंकृत्य,  
> आ अस्यार्धं व्रजेत्,  
> प्रियो हैव भवति।(४) 

इति॥
अहम् एव तस्मै राज्ञे प्रियो भविष्यामीति वा, पुरुषो ऽयं राज्ञे प्रियो भवत्व् इति वा कामनायां सत्यां प्रीति-विषयस्य स्वस्य परस्य वा मुखे पूर्वोक्त-प्रकारेण स्थागर-पिष्ट-तिलकादिकं कृत्वा तस्य राज्ञः समीपे गच्छन्न् अयं तिलक-धारी तस्य राज्ञः प्रियो भवति॥  

इति श्रीमत्-सायणाचार्य-विरचिते माधवीये वेदार्थ-प्रकाशे कृष्ण-यजुर्वेदीय-तैत्तिरीय-ब्राह्मण-भाष्ये द्वितीय-काण्डे तृतीय-प्रपाठके दशमो ऽनुवाकः ॥ १० ॥
</details>