---
title: ०१  होतुर्जपः पुरस्तात् सामिधेनीनाम्
unicode_script: devanagari

---
## प्राजापत्यं काण्डम्
## इष्टिहौत्रम्
<details open><summary>विश्वास-प्रस्तुतिः</summary>

सत्य᳓म् प्र᳓पद्ये ।  
ऋत᳓म् प्र᳓पद्ये ।  
</details>

<details><summary>मूलम्</summary>

स॒त्यम्प्रप॑द्ये ।  
ऋ॒तम्प्रप॑द्ये ।  
</details>

<details><summary>भट्टभास्कर-टीका</summary>

1अथ इष्टिहौत्रमारभ्यते । प्राजापत्यं काण्डम् । तत्र पुरस्तात्सामिधेनीनां होता अन्तराऽऽहवनीयमुत्करं च प्रतीचीनं गच्छम् जपति - सत्यं प्रपद्य इत्यादि ॥ वाचिकं तथात्वं सत्यं, मानसं तथात्वं ऋतं, द्विप्रकारमोघत्वरहितं यज्ञं यथातथा वा इदं कर्म प्रपद्ये आरभे ।  
अ॒मृत॒म्प्रप॑द्ये ।  
</details>

<details><summary>सायण-टीका</summary>

कल्पः (ल्पे) पुरस्तात् सामिधेनीनां होत्य् उपक्रम्यान्तराऽऽहवनीयम् उत्करं च प्रतीचीनं गच्छञ् जपति कं प्रपद्ये तं प्रपद्य इत्य् आदिकम् उक्त्वा सत्यं प्रपद्य इति वेति पक्षान्तरम् उक्तम्। तत्-पाठस् तु-  

> सत्यं प्रपद्ये।  
> ऋतं प्रपद्ये ऽमृतं प्रपद्ये।  
> प्रजापतेः प्रिवां तनुवम् अनार्तां प्रपद्ये।  
> इदम् अहं पञ्चदशेन वज्रेण।  
> द्विषन्तं भ्रातृव्यम् अवक्रामाभि।  
> यो ऽस्मान् द्वेष्टि।  
> यं च वयं द्विष्मः।  
> भूर् भुवः सुवः।  
> हिम् (ब्रा. का. ३ प्र. ५ अ. १) 

इति। 
सत्यं यथार्थ-भूतम् इदं कर्म प्रपद्ये प्रारभे। अस्मिन् कर्मणि वाचिको ऽपराधो मा भूद् इत्य् अर्थः। मनसा चिन्त्यमानम् अप्य् ऋतं यथा भवति तथा प्रपद्ये। मानसो ऽप्य् अपराधो मा भूद् इत्य् अर्थः। अमृतत्व-हेतु-भूतम् इदं कर्म प्रपद्ये। अनेन कर्मणा देवत्वं प्राप्यताम् इत्य् अर्थः।
</details>

<details><summary>भट्टभास्कर-टीका</summary>

अमृतं अमृतत्वहेतुः यथातथा प्रपद्ये ।  
</details>

<details open><summary>विश्वास-प्रस्तुतिः</summary>

प्रजा᳓पतेᳶ प्रिया᳓न् तनु᳓वम् अ᳓नार्ताम् प्र᳓पद्ये ।  
</details>

<details><summary>मूलम्</summary>

प्र॒जाप॑तेᳶ प्रि॒यान्त॒नुव॒मना॑र्ता॒म्प्रप॑द्ये ।  
</details>

<details><summary>भट्टभास्कर-टीका</summary>

प्रजापतेः प्रियां अनार्तां आर्तिरहितां तनुवं शरीरभूतमिदं कर्म ईश्वरस्य क्रियाशक्तेः वातात्मिकायाः परिणामविशेषं प्रपद्ये ।  
</details>

<details><summary>सायण-टीका</summary>

देवेष्व् अप्य् आर्ति-रहितां प्रजापतेः प्रियां तनुवं प्रजापति-शरीरम् इदं कर्म प्रपद्ये।
</details>


<details open><summary>विश्वास-प्रस्तुतिः</summary>

इद᳓म् अह᳓म् पञ्चदशे᳓न व᳓ज्रेण   
द्विष᳓न्तम् भ्रा᳓तृव्यम् अ᳓वक्रामामि ।  
</details>

<details><summary>मूलम्</summary>

इ॒दम॒हम्प॑ञ्चद॒शेन॒ वज्रे॑ण ।  
द्वि॒षन्त॒म्भ्रातृ॑व्य॒मव॑क्रामामि ।
</details>

<details><summary>भट्टभास्कर-टीका</summary>

यस्मादेवं तस्मात्, इदमिति क्रियाविशेषणम् । पञ्चदशेन पञ्चदशस्तोमसदृशेन पञ्चदशधारेण वज्रेण द्विषन्तं भ्रातृव्यं शत्रुं अवक्रामामि अवष्टभ्य पीडयामि । ममायमारम्भः तस्यैवाक्रमणमिति ।  
</details>

<details><summary>सायण-टीका</summary>

इदम् इति हस्तेनाभिनयः। अहं होता पञ्चदश-स्तोम-सदृशेन वज्र-रूपेणानेन कर्मणा द्विषन्तं शत्रुम् अवष्टभ्य पीडयामि। 
</details>


<details open><summary>विश्वास-प्रस्तुतिः</summary>

यो᳓ऽस्मा᳓न् द्वे᳓ष्टि  
य᳓ञ् च वय᳓न्द् विष्मः᳓।  
भू᳓र् भु᳓वस् सु᳓वः।  
हि᳓म् ॥1॥  
</details>

<details><summary>मूलम्</summary>

यो॑ऽस्मान्द्वेष्टि॑ ।  
यञ्च॑ व॒यन्द्वि॒ष्मः ।  
भूर्भुव॒स्सुवः॑ ।  
हिम् ॥1॥
</details>

<details><summary>भट्टभास्कर-टीका</summary>

योऽस्मान् द्वेष्टि अस्माभिरविज्ञातः । यं च वयं द्विष्मः तेनाविज्ञाताः । तत एवं कृते भूर्भुवस्सुवः त्रिष्वपि लोकेषु हिं गन्ता भवामि, विश्वं व्याप्य तिष्ठामि, विश्वस्य प्रीणयिता भवामि, यागद्वारेण विश्वं धारयामि । हि गतौ हिवि प्रीणने, अन्यतरस्येदं छान्दसं रूपम् ॥

इति तैत्तिरीयब्राह्मणे तृतीये पञ्चमे इष्टिहौत्रे प्रथमोऽनुवाकः ॥
</details>

<details><summary>सायण-टीका</summary>

यः शत्रुम् अस्मान् मनसा द्वेष्टि यं च शत्रुं वयं मनसा द्विष्मस् तम् उभय-विधम् एवावक्रामामि इति पूर्वत्रान्वयः। भूर् भुवः सुवर् इत्य् एतन्-नामका लोकास् तान् हिनोमि प्रीणयामीत्य् अर्थः।  
</details>