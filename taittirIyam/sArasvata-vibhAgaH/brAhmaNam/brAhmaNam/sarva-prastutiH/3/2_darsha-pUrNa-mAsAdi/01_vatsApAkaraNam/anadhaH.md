+++
title = "अनधस् सादनम्"
+++

<details open><summary>विश्वास-प्रस्तुतिः</summary>

अन॑धस् **सादयति॒** -  
गर्भा॑णा॒न् धृत्या॒ अप्र॑पादाय+++(=अप्रच्युतये)+++ ।  
तस्मा॒द् गर्भा॑ᳶ प्र॒जाना॒म् अप्र॑पादुकाः ।
</details>

<details><summary>मूलम्</summary>

अन॑धस्सादयति ।  
गर्भा॑णा॒न्धृत्या॒ अप्र॑पादाय ।  
तस्मा॒द्गर्भा॑ᳶ प्र॒जाना॒मप्र॑पादुकाः ।
</details>

<details><summary>भट्टभास्कर-टीका</summary>

14अनध इति ॥ कस्मिंश्चिद् आधारे सादयति, गर्भाणां धारणाय,  
तदपि अप्रपादाय अप्रच्युतये ।
</details>

<details><summary>सायण-टीका</summary>

शाखाबर्हिषोरिव सांनाय्येऽपि विधत्ते — ‘अनधः सादयति। गर्भाणां धृत्या अप्रपादाय। तस्माद्गर्भाः प्रजानामप्रपादुकाः। 
</details>

<details open><summary>विश्वास-प्रस्तुतिः</summary>

उ॒परी॑व॒ निद॑धाति ।  
उ॒परी॑व॒ हि सु॑व॒र्गो लो॒कः ।  
सु॒व॒र्गस्य॑ लो॒कस्य॒ सम॑ष्ट्यै ॥6॥
</details>

<details><summary>मूलम्</summary>

उ॒परी॑व॒ निद॑धाति ।  
उ॒परी॑व॒ हि सु॑व॒र्गो लो॒कः ।  
सु॒व॒र्गस्य॑ लो॒कस्य॒ सम॑ष्ट्यै ॥6॥
</details>

<details><summary>भट्टभास्कर-टीका</summary>

उपरीवेति । ऊर्ध्वायामेव दिशि । इवशब्दोऽवधारणे । उपरितनत्वसामान्यात् तच्छब्दस्य । स्वर्गस्य समष्टयै सम्यक् प्राप्त्यै भवति तस्या उपरिसादनम् ॥


इति तैत्तिरीयब्राह्मणे तृतीये द्वितीये प्रथमोऽनुवाकः ॥

</details>


<details><summary>सायण-टीका</summary>

उपरीव निदधाति। उपरीव हि सुवर्गो लोकः। सुवर्गस्य लोकस्य समष्ट्यै’ (ब्रा. का. ३ प्र. २ अ. ३) इति।  
</details>