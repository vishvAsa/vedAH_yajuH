+++
title = "16 वेदा॒हम् ए॒तं"
+++
<details><summary>मूलम्</summary>

धा॒ता पु॒रस्ता॒द्यमु॑दाज॒हार॑ ।  
श॒क्रः प्रवि॒द्वान्प्र॒दिश॒श्चत॑स्रः ।  
सर्वा॑णि रू॒पाणि॑ वि॒चित्य॒ धीरः॑ ।  
नामा॑नि कृ॒त्वाऽभि॒वद॒न् यद् आस्ते॑ । १६
</details>


<details><summary>भट्टभास्कर-टीका</summary>

16वेदेत्यादयः तिस्रस्त्रिष्टुभः ॥ एतं महान्तं पुरुषं सहस्रशिरसं अहं वेद जानामि आदित्यवर्णं प्रकाशात्मानं तदेव तमसः पारे स्थितं त्रिगुणा प्रकृतिः तमः तस्य पारं वेलां अतीत्य परत्रावस्थितं अहं वेद । स देवः सर्वाणि रूपाणि विकारलक्षणानर्थान् विचित्य पृथक्वेन उत्पाद्य नामानि च सर्वाणि कृत्वा धीरः धीमान् व्याकृतनामरूपः कृतकृत्यो यदा अभिवदन् आभिमुख्येन वदन् विश्वमनुगृह्णन् आस्ते तदा सर्वदा एवमेव सृष्टिर्वेदितव्येति ॥

<details><summary>विश्वास-टिप्पनी</summary>

इदं यकार-स्वरेण न सङ्गच्छते। यदा इति ह्य् अन्तोदात्तः। 
</details>
</details>

<details><summary>रङ्ग-रामानुजः २</summary>

> एवं सृष्टि-यज्ञं समाप्य  
पुनर् अपि त्रिपादं महान्तं पुरुषं  
कः साक्षाज् जानाति

इति प्रश्नमुखेन स्तोतुम् आरभते ।  
ब्रह्मादिस्तम्बपर्यन्तस्य जगतः  
परमत्-ईकारणं पुरुषं प्रति  
पुरुष-सूक्त-रूपं को वेत्ति ?  
तत्राह **वेदाहम् एतम्** इति । 

> सहस्रशीर्षम् (र्षा) इत्य् उक्तम् **एतं महान्तं पुरुषम्**  
**अहं वेद** जानामि ।  
नान्यः कश्चित् वेद वेत्ति

इति  
वेदानाम् आत्मनो वचनम्,  
अस्य सूक्तस्य ऋषेः नारायणस्य वाक्यं वा ।  
किं-स्वरूपम् ? **आदित्य-वर्णम्** । 

> "आदित्यवर्णं पुरुषं  
> वासुदेवं विचिन्तयेत्" 

इति मोक्षधर्मे ।  
क्वावस्थितं वेत्ति ? **तमसस् तु पारे** ।  
तमश्-शब्देन प्रकृतिर् उच्यते ।  
प्रकृतेः परस्तात् स्थितं वेत्ति ।  
"तमसः परमो धाता" इत्य् अस्ति । 

कियांश् चायम् ? **महान् पुरुषः** ।  

**सर्वाणि रूपाणि विचित्य धीरः** । 
सृष्टानां चराचरात्मकानि रूपाणि **विचित्य** समुत्पाद्य,  
अथवा वैविध्येन च बुध्वा  
तेषां **नामानि** च **कृत्वा**  
तैस् तान्य् **अभिवदन्**  
**धीरः** धिया रममाणः परमविद्वान्  
**अभिवदन्** तैस् तैर् नामभिर् आभिमुख्येन वदन्  
**यदा आस्ते**, तदा तं पुरुषं वेत्ति । इतश् चाहं वेद्मि ॥ १६ ॥

<details><summary>विश्वास-टिप्पनी</summary>

इदं यकार-स्वरेण न सङ्गच्छते। यदा इति ह्य् अन्तोदात्तः।
</details>
</details>
