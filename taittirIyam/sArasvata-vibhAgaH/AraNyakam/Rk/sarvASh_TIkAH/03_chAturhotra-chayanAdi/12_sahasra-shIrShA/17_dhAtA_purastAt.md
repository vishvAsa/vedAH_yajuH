+++
title = "17 धा॒ता पु॒रस्ता॒द्"
+++

<details><summary>मूलम्</summary>

धा॒ता पु॒रस्ता॒द्यमु॑दाज॒हार॑ । श॒क्रः प्रवि॒द्वान्प्र॒दिश॒श्चत॑स्रः।  
सर्वा॑णि रू॒पाणि॑ वि॒चित्य॒ धीरः॑ । नामा॑नि कृ॒त्वाऽभि॒वद॒न् यद् आस्ते॑ । १६
</details>


<details><summary>भट्टभास्कर-टीका</summary>

17धातेत्यादि ॥ यं यथोक्तमहिमानं पुरुषं धाता पितामहः उदाजहार ख्यापितवान् तद्विभूतित्वाद्धातुः । शक्रश्च यमुदाजहार प्रविद्वान् प्रकर्षेण जानन् प्रदिशः प्रधानदिशः चतस्रः तद्वासिनस्सर्वान् प्रविद्वान् । तं महापुरुषं एवं एवंप्रकारं विद्वान् इह लोके यः कश्चिदपि अमृतो भवति । न त्वेतज्-ज्ञानादृते अन्यः पन्था विद्यते अयनाय गमनाय संसारं मुक्त्वा अपवर्गं गन्तुं अयमेव मार्ग इति ॥
</details>

<details><summary>रङ्ग-रामानुजः २</summary>

> कोऽसौ एवंविधः पुरुषः ? क्वायमास्ते ? विशदं ब्रूहि 

(इति) चेत् 

> अहमपि अविप्रकर्षेण जानामि;  
न वेद्मि  

इत्याह **धाता पुरस्ताद् यम् उदाजहारे**ति ।  
पूर्वस्मिन् काले चतुर्मुखो यम् आत्मनः कारणभूतम् उदाजहार  

> 'तमब्रवीत् त्वं पूर्वं समभूः । त्वमिदं पूर्वः कुरुष्व' (तै. आ. १-२३-९३) 

इत्यादिषु उदाहृतवान् ।  
तथा **शक्रः प्रविद्वान्** प्रकृष्टज्ञानः **शक्रः**  
विग्रहवति वासुदेवे ऽधिगतपुरुषोत्तमत्वज्ञानः इन्द्रो  
यं परम-कारणत्वेन उदाहृतवान् इन्द्र-प्रतर्दन-संवादे - 

> 'प्रतर्दनो ह वै दैवोदासिरिन्द्रस्य प्रियं धामोपजगाम' (कौ. उ. ३- १) 

इत्यादौ श्रुतौ ।  
तथा **प्रदिशश्चतस्त्रः** । प्रदिशश्च यमुदाजह्रुः ।  
दिक्छब्देन दिग्वर्तिनो ज्ञानवन्त उच्यन्ते ।  
दिगधीनाः पुरुषा उपलभन्ते ।  
तथा श्रीरामायणे विश्वामित्रवचनम्, [[72]] 

> 'अहं वेद्मि महात्मानं  
रामं सत्यपराक्रमम् ।
वसिष्ठोऽपि महातेजाः  
ये चेमे तपसि स्थिताः ' ।।  
(रा.बा.कां. १९ - १४)

इति ।  तत्रैव रावणवधानन्तरं रामं प्रति ब्रह्मणो वाक्यम्, यथाह -

> भवान्नारायणो देवः  
> श्रीमान् चक्रायुधो विभुः ।  
> एकशृङ्गवराहस् त्वं  
> भूत-भव्य-सपत्न-जित् ।  
अक्षरं ब्रह्म पारं त्वं  
मध्ये चान्ते च राघव ।  
लोकानां त्वं परो धर्मो  
विष्वक्सेनश् चतुर्भुजः ।  
शार्ङ्गधन्वा हृषीकेशः  
पुरुषः पुरुषोत्तमः ' ।  
(रा.यु.कां.११७-१३-१५)

अत्रैव लक्ष्मणं प्रति दशरथवाक्यम्, यथा -

> 'एतत् तद्-उक्तम् अव्यक्तम्  
अक्षरं ब्रह्म निर्मितम् ।
देवानां हृदयं सौम्यं  
गुह्यं रामः परंतपः ' ।।  
(रा.यु.कां.२२-३२)

अत्रैव मन्दोदरीवाक्यम्, यथा -

> 'व्यक्तमेष महायोगी  
परमात्मा सनातनः ।
अनादिमध्यनिधनो  
महतः परमो महान् ।।
तमसः परमो धाता  
शङ्खचक्रगदाधरः ।
श्रीवत्सवक्षा नित्यश्रीर्  
अजय्यः शाश्वतो ध्रुवः' ।। (रा. यु. कां. १११ ११,१२,१३)

इति ।

वेदोऽपि स्वकण्ठेन महान्तं पुरुषं वक्तुम् अशक्नुवन्  
तदीयानि चिह्नान्य् आह इत्यवगन्तव्यम् ।  

> तम् एवं विद्वान् अमृत इह भवति । 

श्रुतिर्वदति - 

**तं** परमं पुरुषं **एवं** जगताम् आदिकारणं **विद्वान्** जानन् अमृत  
**इह भवति** - इहैव जन्मनि,  
**अमृतो भवति** - संसारबन्धान्मुक्तो भवति । 

**नान्यः पन्था अयनाय विद्यते ।**  
अयनाय मोक्षाय एवं-विध-पुरुष-ज्ञानाद् अन्यः पन्था न विद्यते ।

> 'अयनं निलये मार्गे  
> मुक्तौ चापि प्रकथ्यते' 

निघण्टुः इति ।  
इदं पुरुष-सूक्त-प्रतिपाद्य-पुरुष-ज्ञानं मोक्षोपाय इति ।। १७ ।।

</details>
