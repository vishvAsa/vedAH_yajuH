+++
title = "07 वेनस् तत्"

+++

<details><summary>मूलम्</summary>

वे॒नस् तत् पश्य॒न्विश्वा॒ भुव॑नानि   
वि॒द्वान् यत्र॒ विश्वं॒ भव॒त्येक॑नीळम् ।  
यस्मि॑न्नि॒दँ सञ्च॒ विचैकँ॒ स  
ओतः॒ प्रोत॑श्च वि॒भुः प्र॒जासु॑ ॥
</details>

<details><summary>भट्टभास्कर-टीका</summary>

16वेन इति ॥ वेनतिः कान्तिकर्मा । प्रपञ्चाविर्भावं कामयमानो देवस् तत् परं व्योम परव्योमावस्थानम् आत्मानं पश्यन् आविर्भावयन् यथा - 'तदैक्षत बहु स्यां' इति 'सोऽकामयत । बहु स्यां' इति । विश्वा विश्वानि भुवनानि विश्वं भुवनात्मकं विद्वान् सर्वार्थज्ञः विश्वभुवनयाथात्म्यज्ञस् तदुपादानयोग्यं प्रथमं बभूव । पुनश्च तद्विशिनष्टि - यत्र कारणद्रव्ये इदं विश्वं जगत एकनीळम् एकवासं सहावस्थितं भवति । उभयो रेकत्वं स्मरन्ति । किञ्च - यस्मिन् कारणे इदं विश्वम् एकं भूत्वा समेति व्येति च एकमिव द्रव्यं समुत्पद्यते विलीयते च तादृशं तत् परमकारणं पश्यन् स देवः विभुर् व्यापकः प्रजासु विकारेषु सर्वेष्व् ओतः प्रोतश्च वर्तते । ओतः कारणत्वेन सर्वत्र कार्ये सन्ततः । प्रोतो ऽधिष्ठानत्वेन भोक्तृत्वपर्यायेण तस्मिन्नपि कारणे सन्ततः । यद्वा - कारणव्याप्तिर् वानं, तद्व्याप्तव्याप्तिः प्रवाणम् ॥  
</details>
