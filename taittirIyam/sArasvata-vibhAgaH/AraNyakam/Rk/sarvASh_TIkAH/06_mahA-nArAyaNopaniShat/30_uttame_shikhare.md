---
title: ३० उत्तमे शिखरे
unicode_script: devanagari
---


<details><summary>मूलम्</summary>

उ॒त्तमे॑ शिख॑रे दे॒वी॒  
भू॒म्यां प॑र्वत॒मूर्ध॑नि ।  
ब्रा॒ह्म॒णे॑भ्यो ह्य॑नुज्ञा॒न॒ङ्  
ग॒च्छ दे॑वि य॒थासु॑खम् । (45)
</details>

<details><summary>भट्टभास्कर-टीका</summary>

उत्तमे उद्गततमे पुण्यतमे शिखरे उच्छ्रिते देशे भूम्यां वा पर्वतमूर्धनि वा उच्छ्रिते देशे  
**देवी** देवनशीला क्रीडापरा  
त्वं तादृशे देशे गच्छ ।  
हे **देवि** ! गायत्रि ! **यथा-सुखं**  
यत्र गतायाः **सुखं** भवति तत्र **गच्छ** ।  
**अनुज्ञानम्** अनुज्ञातम् अस्माभिः । कर्मणि ल्युट् । क्रियाविशेषणं वा । तादर्थं चतुर्थी ।  
**ब्राह्मणेभ्यो** ब्राह्मणार्थम् एव गच्छ  
पुनर् अपि ब्राह्मण-समीपम् आगन्तुं प्रतीक्षमाणैव उत्तमे स्थाने तिष्ठेति ॥  
इति याज्ञिक्युपनिषदि त्रिंशोऽनुवाकः ॥
</details>
