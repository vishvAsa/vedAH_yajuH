+++
title = "03 यदुच्छिष्टम् अभोज्यय्ँ"

+++


<details><summary>मूलम्</summary>

यदुच्छि॑ष्ट॒म् अभो॑ज्यय्ँ॒  
यद्वा॑ दु॒श्चरि॑तं॒ मम॑ ।  
सर्वं॑ पुनन्तु॒ मामापो॑  
ऽस॒ताञ्च॑ प्रति॒ग्रहँ॒ स्वाहा॑ ॥ (38)
</details>

<details><summary>भट्टभास्कर-टीका</summary>

यन् मनस्-सम्बन्ध्य् उच्छिष्टम्  
अप्रायत्य-करं मूत्रोत्सर्जनादि चण्डालोपस्पर्शनादि च  
यच् चाभोज्यं केशकीटाद्य्-अवपन्नादि मम सम्बन्धि  
दुश्चरितं दुष्टं शास्त्रनिषिद्धं प्रतिषिद्धमैथुनादि  
तन्निमित्तं पापं सर्वं मदीयं धर्मधर्मिणोरभेद उपचर्यते । यद्वा - मां च मयि पूर्वसञ्चितं च पापम् आपः पुनन्तु । असतां शूद्रादीनां च प्रतिग्रहं प्रतिग्रहनिमित्तं च पापं शोधयत्विति ॥  
इति याज्ञिक्युपनिषदि त्रयोविंशोऽनुवाकः ॥
</details>

