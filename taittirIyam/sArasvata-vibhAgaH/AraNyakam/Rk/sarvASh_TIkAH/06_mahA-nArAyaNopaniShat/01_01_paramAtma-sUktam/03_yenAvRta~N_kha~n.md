+++
title = "05 येनावृतङ् खञ्"

+++


<details><summary>मूलम्</summary>

येना॑वृ॒तङ् खञ् च॒ दिवं॑ म॒हीञ् च॒  
येना॑दि॒त्यस् तप॑ति॒ तेज॑सा॒ भ्राज॑सा च ।  
यम् अ॒न्तस् स॑मु॒द्रे  क॒वयो॒ वय॑न्ति॒  
यद् अ॒क्षरे॑ पर॒मे प्र॒जाः ॥
</details>

<details><summary>भट्टभास्कर-टीका</summary>

3येनेत्यादि ॥ येन कारणेन खं च द्योश्च मही च त्रैलोक्यम् आवृतं मृदा घटादिकमिव स्वात्मनाऽऽच्छादितम् । विभक्तिव्यत्ययः । येन आत्मवस्तुना कारणेन सूर्यस्तपति यदनुग्रहण येन वा इद्धस् तपति तेजसा औष्ण्येन भ्राजसा दीप्त्या च । यद्वा - येन आवृतं त्रैलोक्यं सूर्यस्तपति येन अनुगृहीतः येन तेजोनिधिनाऽनुगृहीतः सूर्यस्तपति तेजसा भ्राजसा चोपलक्षितः । समुद्रे यस्मादिन्द्रियाणि बहिः प्रसरन्ति स समुद्रः शरीरं तस्मिन् अन्तः मध्ये यं कवयो मेधाविनो वयन्ति सन्तन्वन्ति ध्यानतन्तुना बध्नन्ति तस्मिन्नक्षरे परमे व्योनि सर्वाः प्रजाः स्थिताः ॥  
</details>
