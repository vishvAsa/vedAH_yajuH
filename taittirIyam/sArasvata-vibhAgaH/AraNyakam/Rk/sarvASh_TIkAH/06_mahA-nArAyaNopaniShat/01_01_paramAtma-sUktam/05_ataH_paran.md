+++
title = "09 अतः परन्"

+++


<details><summary>मूलम्</summary>

अतः॑ पर॒न्नान्य॒दणी॑यसँ हि॒  
परा॑त्परय्ँ॒ यन् मह॑तो म॒हान्त॑म् ।  
यद् ए॑कम् अ॒व्यक्त॒म् अन॑न्तरूपव्ँ॒  
विश्वं॑ पुरा॒णन् तम॑सः॒ पर॑स्तात् ॥ (1)
</details>

<details><summary>भट्टभास्कर-टीका</summary>

5अतः परमिति ॥ अत आत्मनः परं प्रकृष्टम् अणीयसम् अणुतरम् । छान्दसोऽकारः । अन्यद्वस्तु नास्ति पराभेदात् । यद्वा - अतो ऽन्यत् पृथग्भूतं वस्तु नास्ति । अतोऽन्यद् अणुतरं नास्ति । किञ्च - इदं कारणं परात्परं सर्वपरं महतो महान्तं सर्वमहत् । लिङ्गविभक्तिव्यत्ययः । यद्वा - महान् अन्त आभोगो यस्य तं महान्तं यदीदृशम् अतः परमणीयो नास्ति । किञ्च - यद् एकम् असहायमेव स्वकार्ये अव्यक्तम् अनिश्चितस्वभावम् अनन्तरूपम् अनन्तभेदशक्तिकं विश्वं विश्वात्मकं पुराणं कारणानामाद्यं तमसः प्रधानस्य अज्ञानस्य वा परस्ताद् अवस्थितम् ॥  
</details>
