+++
title = "01 अम्भस्य पारे"

+++


<details><summary>मूलम्</summary>

अंभ॑स्यपा॒रे भुव॑नस्य॒ मद्ध्ये॒  
नाक॑स्य पृ॒ष्ठे म॑ह॒तो मही॑यान् ।  
शु॒क्रेण॒ ज्योतीँ॑षि समनु॒प्रवि॑ष्टः  
प्र॒जाप॑तिश् चरति॒  गर्भे॑ अ॒न्तः ॥
</details>

<details><summary>भट्टभास्कर-टीका</summary>

अम्भसि तोये अपारे पाररहिते अधस्ताद् भुवनस्य मध्ये प्रपञ्चस्य मध्यावकाशे नाकस्य स्वर्गस्य पृष्ठे उपरि च एवं सर्वेषु विकारेषु समनुप्रविष्टः समन्तादनुक्रमेण च प्रविश्य स्थितः कारणत्वान् मृदिव घटादिषु महतो महीयान् यन्नाम किञ्चिन्महत् ततोऽपि महीयान् महत्तरः । यद्वा - अम्भस्य् अपारे महाप्रळयावस्थायां भुवनस्य मध्ये प्रपञ्चावस्थायां नाकस्य पृष्ठे अपवर्गावस्थायां च सर्वदा सन्निहितः । किञ्च - अयं प्रजापतिः प्रजानां पाता परमात्मा विष्णुः शुक्रेण ज्योतींषि द्योतमानान्य् अग्निसोमपूषादीन् प्रजापरिणामहेतुभूतान् देवान् समनुप्रविष्टस् तैरेकीभूतः गर्भे अन्तः शरीरमध्ये चरति जीवत्वेन वर्तते कर्म वैचित्र्यद्वारेण नानाक्षेत्रज्ञात्मना चरति ॥  
</details>
