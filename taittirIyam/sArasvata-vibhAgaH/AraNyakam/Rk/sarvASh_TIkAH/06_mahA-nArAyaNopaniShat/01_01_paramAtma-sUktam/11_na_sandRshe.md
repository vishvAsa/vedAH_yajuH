+++
title = "01 न सन्दृशे"

+++


<details><summary>मूलम्</summary>

न स॒न्दृशे॑ तिष्ठति॒ रूप॑मस्य॒  
न चक्षु॑षा पश्यति॒ कश्च॒नैन॑म् ।  
हृ॒दा म॑नी॒षा मन॑सा॒ऽभिक्लृ॑प्तो॒  
य ए॑नव्ँ वि॒दुर् अमृ॑ता॒स्ते  भ॑वन्ति ॥
</details>

<details><summary>भट्टभास्कर-टीका</summary>

11 न सन्दृशे इति त्रिष्टुप् ॥ अस्य रूपं स्वभावो न कस्य चिदपि सन्दृशे सन्दर्शनाय निरूपणाय तिष्ठति योग्यतां न प्रतिपद्यते । तथा कश्रिदप्य् एनं न चक्षुषा पश्यति प्रदर्शनार्थत्वात् सर्वेन्द्रियैर्न जानाति ज्ञातुं न शक्नोति । तर्हि प्रमाणैरवेद्यत्वाद् असत्त्वमेवास्य प्राप्तमित्यत आह - हृदा हृदयाधिष्ठानेन अविक्षिप्तेन वश्येन मनीषा मनीषावतां मननशक्तिर् मनीषा । तृतीयाया आकारः । मनन कुशलेन योगिनां मनसा अभिकॢप्तो ऽभिसम्पादितस् तेनैव वेद्यत इति यावत् ।  
एनम् एवंस्वभावम् आत्मानं ये विदुर् जानन्ति ते अमृता अमरणधर्माणो भवन्ति परं प्राप्नुवन्ति 'ब्रह्मविदाप्नोति परं' इति दर्शनात् ॥
</details>
