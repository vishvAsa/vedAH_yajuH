+++
title = "09 नैनमूर्ध्वन् न"

+++


<details><summary>मूलम्</summary>

नैन॑मू॒र्ध्वन् न ति॒र्यञ्च॒न्  
न मद्ध्ये॒ परि॑जग्रभत् ।  
न तस्ये॑शे॒ कश्च॒न  
तस्य॑ नाम म॒हद्यशः॑ ॥ (2)
</details>

<details><summary>भट्टभास्कर-टीका</summary>

10नैनमिति ॥ एनं परमात्मानम् उर्ध्वम् उर्ध्वाधोभावेन परिच्छिन्नं न खलु कश्चित् परिजग्रभत् परिगृह्णाति परिच्छिन्नं नोपादत्ते । तिर्यञ्चं तिर्यग्विस्तारप्रमाणपरिच्छिन्नम् एनं न कश्चित् परिगृह्णाति । न मध्ये विष्कम्भगत्या परिच्छिन्नमध्यावकाशम् एनं न कश्चित् परिगृह्णाति । यद्वा - अयमस्य मध्यमः प्रदेश इति न कश्चित्तं परिगृह्णाति । लेटि शपः श्लुः । ‘लेटाऽडाटौ' इत्यडागमः । 'हग्रहोर्भः' इति भत्वम् । बुद्ध्या परिग्रहणं ज्ञानमेव । तस्य परमात्मनो ऽन्यः कश्चन कश्चिदपि नेशे नेष्टे पराभेदात् स एव सर्वस्येष्टे । हेतुमाह - तस्य कारणस्य यन् नाम नमनं कार्यप्रपञ्चं प्रति प्रह्वीभवनं, यथा - 'सं बाहुभ्यां नमति सम्पतत्रैः' इति । तत्खलु महद्यशः महायशोहेतुस् तद्धेतुत्वात्ताच्छब्द्यम् । तत्खल्वन्येन कर्तुमशक्यम् । महाश्चर्यभूतस्य महते यशसे भवति । तस्मान् नान्यः कश्चिदस्येष्टे ॥  
</details>
