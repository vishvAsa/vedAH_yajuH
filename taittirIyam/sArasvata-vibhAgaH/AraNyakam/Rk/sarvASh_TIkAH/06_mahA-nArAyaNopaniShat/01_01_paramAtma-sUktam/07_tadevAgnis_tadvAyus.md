+++
title = "03 तदेवाग्निस् तद्वायुस्"

+++


<details><summary>मूलम्</summary>

तदे॒वाग्निस् तद्वा॒युस्  
तत्सूर्य॒स्तदु॑ च॒न्द्रमाः॑ ।  
तदे॒व शु॒क्रम् अ॒मृत॒न्  
तद् ब्रह्म॒ तदाप॒स् स  प्र॒जाप॑तिः ॥
</details>

<details><summary>भट्टभास्कर-टीका</summary>

7तदेवाग्निरिति ॥ अतः पराश्चतस्रोऽनुष्टुभः । तत्र प्रथमायां 'तद्ब्रह्म' इति त्र्यक्षराभिक्रान्तस्तृतीयः पादः । तदेव वस्त्व् अग्निर् अग्निभूत्वा हविर्वहनादिना जगत उपकरोति । तद् एव वायुभावेन विहरणप्रेरणादिना जगद्यन्त्रं प्रवर्तयति । तद् एव सूर्यात्मकं वृष्टिप्रकाशादिकारणम् । तदेव कार्यद्वारेण सम्प्रति जगद्धारयति । तदेव चन्द्रमा भूत्वा ओषधिवनस्पत्यादिवृद्ध्या प्राणिनो जीवयति । तदेव शुक्रं रेतोभावेन परिणतं सद् अमृतम् अमृतत्वहेतुः प्रजाभावेन स जायते यथा - 'प्रजामनु प्रजायसे । तदु ते मर्त्यामृतं' इति । तद् एव ब्रह्म परिबृढमन्नं भूत्वा ताः प्रजा जीवयति । तद् एव आपो भूत्वा सस्यादिनिष्पत्तिद्वारेण प्राणिनः प्राणयति । तदेव प्रजापतिपदे स्थितं प्रजानां प्राकृतानां पाता उत्पादयिता भवति ॥  
</details>
