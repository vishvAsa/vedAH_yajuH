+++
title = "05 सर्वे निमेषा"

+++


<details><summary>मूलम्</summary>

सर्वे॑ निमे॒षा ज॒ज्ञिरे॑ वि॒द्युतः॒ पुरु॑षा॒दधि॑ ।  
क॒ला मु॑हू॒र्ताः काष्ठा॑श्चाहोरा॒त्राश्च॑ सर्व॒शः ॥  
अ॒र्द्ध॒मा॒सा मासा॑ ऋ॒तव॑स्  
सव्ँवत्स॒रश्च॑ कल्पताम् ।
</details>

<details><summary>भट्टभास्कर-टीका</summary>

8सर्व इति ॥ अस्मात्कारणाद् विद्युतः विद्योतमानाद् देदीप्यमानात् पुरुषात् पूरणशीलात् सर्वे निमेषादयः कालावयवा अधिजज्ञिरे अधि जायन्ते । अष्टादशनिमेषाः काष्ठाः, तास्त्रिंशत् कलाः, तास्त्रिंशन् मुहूर्ताः, ते त्रिंशद् अहोरात्राः, ते पञ्चदश अर्धमासाः, तौ द्वौ मासः, तौ द्वावृतुः, ते षट् संवत्सरः परस्मादात्मनो जातः कल्पतां स्वकार्ये समर्थो भवत्विति वेदात्मा आशास्ते । लकारव्यत्ययः । संवत्सरश्च परस्मादात्मनो जातः कल्पत इति ॥  
</details>

