+++
title = "04 त्वया जुष्ट"

+++


<details><summary>मूलम्</summary>

त्वया॒ जुष्ट॑ ऋ॒षिर् भ॑वति देवि॒  
त्वया॒ ब्रह्मा॑ ग॒तश्री॑र् उ॒त त्वया॑ ।  
त्वया॒ जुष्ट॑श् चि॒त्रव्ँ वि॑न्दते॒ वसु॒+++(←स्वरपरिष्कारः)+++  
सा नो॑ जुषस्व॒ द्रवि॑णेन मेधे । (54)  
+++(द्रवि॑णो न मेधे इति पाठान्तरम्।)+++
</details>

<details><summary>भट्टभास्कर-टीका</summary>

2त्वयेति ॥ देव्यन्तः प्रथमः पादः । हे देवि ! त्वया जुष्टः सेवितः जन ऋषिर् द्रष्टा भवति । मन्त्रदृग्वा भवति ।  
किञ्च - त्वया जुष्टो ब्रह्मा ब्राह्मणो भवतीति यावत् । सांहितिकं दीर्घत्वम् । यद्वा - त्वया जुष्टो ब्रह्मा भवति ब्रह्मत्वं लभते । अमन्त्रविषयत्वादाद्युदात्तवं दुर्लभम् ।  
उत अपि च त्वया जुष्टः गतश्रीः प्राप्त-श्रीर् भवति शुश्रुवान् ग्रामणी राजन्यो वा । तथा त्वया जुष्टश् चित्रं चायनीयं वसु धनं विन्दते लभते । हे मेधे! सा तादृशी त्वं नो ऽस्मान् द्रविणेन प्रशस्तेन धनेन अस्मभ्यं देयेन सहास्मान् जुषस्व ॥  
इति याज्ञिक्युपनिषद्य् एकोनचत्वारिंशोऽनुवाकः ॥
</details>
