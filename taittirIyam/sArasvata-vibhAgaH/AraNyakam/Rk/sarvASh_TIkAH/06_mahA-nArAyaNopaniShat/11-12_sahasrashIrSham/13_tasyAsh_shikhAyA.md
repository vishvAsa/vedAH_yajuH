+++
title = "13 तस्याश् शिखाया"

+++


<details><summary>मूलम्</summary>

तस्या॑श्शिखा॒या म॑द्ध्ये प॒रमा॑त्मा व्य॒वस्थि॑तः ।  
स ब्रह्मा॒ स शिव॒स्सेन्द्र॒स्सोऽक्ष॑रः पर॒मस्स्व॒राट् ।। (26)
</details>

<details><summary>विश्वास-टिप्पनी</summary>

नम्बूदिरि-प्राय-पाठे प्रपञ्च-हृदयोक्ते -  

> स ब्रह्मा स हरिस् स शिवस् सेन्द्र

इति च्छन्दसो व्यभिचरतितराम्।  
प्रसिद्ध-नारायणार्थे हरि-शब्द आरण्यक-सम-कालीनेषु ग्रन्थेषु च न दृश्यते। 
</details>


<details><summary>सायण-टीका</summary>

द्वादशीमृचमाह---
तस्याः॑ शिखा॒या म॑ध्ये प॒रमा॑त्मा व्य॒वस्थितः।
स ब्रह्मा॒ स शिवः॒ सेन्द्रः सोऽक्ष॑रः पर॒मः स्व॒राट्, इति॥
इति कृष्णयजुर्वेदीयतैत्तिरीयारण्यके दशमप्रपाठके नारायणोपनिषद्येकादशोऽनुवाकः॥ ११॥

तस्याः पूर्वोक्ताया वह्निशिखाया मध्ये जगत्कारणभूतः परमात्मा विशेषेणावस्थितः। तस्योपासनार्थमल्पस्थानत्वेऽपि न स्वयमल्पः, किंतु सर्वदेवात्मकः। ब्रह्मा चतुर्मुखः, शिवो गौरीपतिः, इन्द्रः स्वार्गाधिपतिः, अक्षरो जगद्धेतुर्मायाविशिष्टोऽन्तर्यामीश्वरः "क्षरः सर्वाणि भूतानि कूटस्थोऽक्षर उच्यते " इति भगवतोक्तत्वात्। परमो मायारहितः शुद्धश्चिद्रूपः। अत एव पारतन्त्र्याभावात्स्वराट्स्वयमेव राजा।
______________________________________________________
१ झ. ०स्तकः। त०। २ ख. ०द्भावो लि०। ३ ख. ०र्मध्येऽपि व०। ४ ग. ०षुम्णाना०। ५ ग. ०ह्निज्वालेव ६ ग. ०किकीनां। ७ ख. झ. ब्रह्म। ८ ग. झ. ०वः स हरिः से०। ९ झ. ०द्धचिद्रू०।

[[732]]

सहस्रशीर्षमित्यादिवाक्यप्रतिपाद्यं तत्त्वं पद्मकोश पद्मकोशप्रतीकाशमित्यादि- वाक्योक्तप्रकारेण ध्यायेदिति तात्पर्यार्थः॥

इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयारण्यकभाष्ये दशमप्रपाठके नारायणीयापरनामधेययुक्तायां
याज्ञिक्यामुपनिषदिनिषद्येकादशोऽनुवाकः॥ २१॥
________________________
</details>

<details><summary>धीरेन्द्रतीर्थः</summary>

स ब्रह्म स शिवः स हरिः  
सेन्द्रः सोऽक्षरः परमः स्वराट् ।। १२ ।। अ०१३ ।।  

धी.ती.- ॥ स ब्रह्म । गुणबृंहणाद् इति वचनात् ।  
अथ कस्मादुच्चते ब्रह्मेति । बृहन्तो ह्यस्मिन्गुणा इति श्रुतेश्च ।  
स एव गुणपूर्णः । 

स शिवः सुखात्मको मङ्गलप्रदो वा ।  

स हरिः यज्ञभागहरणाद् +धरित-वर्णत्वाच् च हरिशब्दवाच्यः । 

> ' इडोपहूतं गेहेषु  
> हरेर् भागं क्रतुष्वहम् ।  
> वर्षो मे हरितः श्रेष्ठस्  
> तस्माद्धर्यभिधोऽस्म्यहम्' 

इति गीताभाष्यवचनात् ।  

इन्द्रः परमैश्वर्यशालित्वाद् इन्द्र-शब्द-वाच्यः - "सेदुराजे"त्यादिवत् । इन्द्रः परमैश्वर्यादिति ऋग्भाष्यात् ।  

सोऽक्षरः परमः स एव परमाक्षरः ।  
स्वराट् स्वतन्त्र इत्यर्थः ।  
एतादृशः परमात्मा हृदयकमले वर्तते स उपास्यः ।
</details>

<details><summary>सातारा-राघवेन्द्रः</summary>

सा.आ.- तस्याः गरिखाया मध्ये परमात्मा नारायणो व्यवस्थितः ।। १० । ११  
स ब्रह्म ब्रह्मशब्दवाच्यः । एवमग्रे ।  
द्रविडपाठे स हरिरिति न दृश्यते । नारायणस्य हरिशब्दवाच्यत्वं प्रसिद्धमिति नोक्तमिति बोध्यम् ।  
परमः स्वराडित्यनयोरपि प्रत्येकं स इत्यस्यानुवृत्तिर्बोध्या ।  

स ब्रह्माद्यभिन्न इत्यर्थः इति माधवः ।  

सेन्द्रः इत्यत्र सोऽचिलोप इति सुलोपः ।  

महानग्निरित्युक्तो ऽग्निर्देवताविशेषो न तु भूतम् ।  
अजरः कविरिति विशेषणात् । नापि परमात्मा । परमात्मनस्तदीयशिखायां स्थित्युक्तेः ।। १२,१३ ।।
</details>
