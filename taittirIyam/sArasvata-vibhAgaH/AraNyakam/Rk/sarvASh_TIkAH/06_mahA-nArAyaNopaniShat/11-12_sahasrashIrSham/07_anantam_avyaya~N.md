+++
title = "07 अनन्तम् अव्ययङ्"

+++


<details><summary>मूलम्</summary>

अन॑न्त॒मव्य॑यङ्क॒विँ स॑मु॒द्रेन्तव्ँ॑ वि॒श्वशं॑भुवम् ।  
प॒द्म॒को॒शप्र॑तीका॒शँ॒ हृ॒दय॑ञ्चाप्य॒धोमु॑खम् ।
</details>

<details><summary>सायण-टीका</summary>

षष्ठीमृचमाह---
अन॑न्तमव्य॑यं क॒वि ँ स॑मु॒द्रेऽन्तं॑ वि॒श्वशं॑भुवम्।
प॒द्म॒को॒शप्र॑तीका॒श॒ ँ हृ॒दयं॑ चाप्य॒धोमुखम्, इति।

अत्र पूर्वार्धेन नारायणस्य वास्तवस्वरूपं संक्षिप्योपन्यस्यते।  
**अनन्तं** देशपरिच्छेदरहितम्।  
**अव्ययं** विनाशरहितम्।  
**कविं** चिद्रूपेण सर्वज्ञम्।  
**समुद्रे** ऽतिबहुलत्वेन समुद्रसदृशे संसारे ऽन्तम् अवसानरूपम्।  
यदा नारायणस्य स्वरूपं जानाति  
तदा संसारः क्षीयत इत्यर्थः।  
**विश्वशंभुवं** सर्वस्य संसारसुखस्योत्पत्तिकारणरूपम्। "एतस्यैवाऽऽनन्दस्यान्यानि भूतानि मात्रामुपजीवन्ति " इति श्रुत्यन्तरात्। ईदृशं नारायणस्वरूपमुपासीतेति शेषः। उत्तरार्धेनोमासनस्थानम् उच्यते---  
**पद्मकोशप्रतीकाशं** यथा लोकेऽष्टदलकमलस्य कोशो मध्यच्छिद्रं  
तत्सदृशं  
तच् च हृदय-शब्द-वाच्यम्।  
लौकिकं पद्मम् ऊर्ध्वाभिमुखं हृदयपद्मं त्व् **अधोमुखम्** इति विशेषः।
</details>