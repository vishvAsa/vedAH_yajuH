+++
title = "02 योऽस्य कौष्ठ्य!"

+++


<details><summary>मूलम्</summary>

योऽस्य॒ कौष्ठ्य॒ जग॑तः॒ पार्थि॑व॒स्यैक॑ इद्व॒शी ।  
य॒मं भ॑ङ्ग्यश्र॒वो गा॑य॒ यो राजा॑नप॒रोद्ध्यः॑ ।
</details>

<details><summary>भट्टभास्कर-टीका</summary>

श्रवो ऽन्तर्धनं कीर्तिर्वा भङ्ग्यं भजनीयम् अतिप्रभूतत्वात् । यमस्य भङ्ग्यश्रवनामा कश्चित्, तस्यैव गोत्रनाम कौष्ठ्य इति । स यमं गायंश्चरति । तं प्रति इदमुच्यते - हे कौष्ठ्य! भङ्ग्यश्रवः! यो यमो ऽस्य पार्थिवस्य पृथिव्यां भवस्य जगतः जङ्गमस्य प्राणिजातस्य एक इद् एक एव वशी स्वामी यश्च यमः राजा सन् अनपरोध्यो ऽपरोधोऽतिक्रमो ऽनतिक्रमणीयस् तं यमं गाय ॥  
</details>
