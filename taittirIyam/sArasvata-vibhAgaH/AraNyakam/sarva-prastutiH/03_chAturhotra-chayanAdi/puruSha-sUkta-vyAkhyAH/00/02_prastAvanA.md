+++
title = "०२ प्रस्तावना"
+++

पुरुष-सूक्तं हि नाम - भगवतः पुरुषोत्तमस्य अनितर-साधारणं प्रभावम् अधिकृत्य प्रवृत्तं वैदिकं सूक्तम् । 'पुर अग्रगमने' इति धातोः 'पुरः कुषन्' उ. सू. ५२३ इत्यनेन सूत्रेण निष्पन्नः पुरुष-शब्दः । ब्रह्म-पुराणे पुरुष-शब्दार्थः एवं प्रतिपादितः -

> परः स पुरुषो ज्ञेयो व्यक्तोऽक्षर एव तु ।  
> अपरश् च क्षरस् तस्मात् प्रकृत्यन्वित एव च ।  
> निराकारात् सावयवः पुरुषः समजायत ॥ इति ।

भगवद्-गीतायाम् अपि  
> 'पुरुषं शाश्वतं दिव्यम् आदि-देवम् अजं विभुम्' । इति च प्रतिपादितः ।

पुरुष-शब्दो हि निरुपाधिकत्वेन प्रयुज्यमानः वैदिक-लौकिक-प्रसिद्धि-प्राचुर्यात् भगवति वासुदेवे रूढ इति सर्व-प्रामाणिक-संप्रतिपन्नः सिद्धान्तः । 'पुरुषो ह वै नारायणो ऽकामयत, अतितिष्ठेयं सर्वाणि भूतानि अहम् एवेदं सर्वं स्याम्' (श.ब्रा. १३ -६ - १ - १ ) इति श्रुत्या 'अथ पुरुषो ह वै नारायणो ऽकामयत प्रजाः सृजेयेति' इति नारायणोपनिषदि ह वै इति प्रयोगः पुरुष-पदस्य नारायणे प्रसिद्धि-प्राचुर्यं द्योतयति । पुराणे ऽपि -
> 'भगवान् इति शब्दो ऽयं तथा पुरुष इत्य् अपि ।  
> निरुपाधी च वर्तेते वासुदेवे सनातने' ॥ इति ।

सूक्त-शब्दस्य स्तोत्रम् इत्य् अर्थः । पुरुषं स्तौतीति पुरुष-सूक्तम् ॥

### पुरुष-सूक्तस्य वेद-सारत्वम्

यतो हि सर्वे ब्राह्मणाः वेदाध्ययने प्रवृत्ताः पुरुष-सूक्ताध्ययन-शालिनः समवलोक्यन्ते । सर्व-वेद-सारत्वात् पुरुष-सूक्तस्य अध्ययनेनैव सर्व-वेद-पारायण-फलं सेत्स्यतीति च त्रयी-वृद्धानां मतं महीयते । इदम् एव मोक्ष-धर्मे प्रतिपादितम् -
> 'इदं पुरुष-सूक्तं हि सर्व-वेदेषु पठ्यते ।  
> अतः श्रुतिभ्यः सर्वाभ्यो बलवत् समुदीरितम्' ॥ इति ।

अत एव उक्तं पाद्मे
> 'वेदेषु पौरुषं सूक्तं पुराणेषु च वैष्णवम् ।  
> भारते भगवद्-गीता धर्म-शास्त्रेषु मानवम्' ॥ इति ।

वेदानां स्वरोच्चारणस्य आवश्यकत्वम् उच्यते [[Piv]]
> 'अन्धकारे दीपिकाभिर् गच्छन् न स्खलति क्वचित् ।  
> एवं स्वरैः प्रणीतानां भवन्त्य् अर्थाः स्फुटा इति' ॥

अत्र स्वर-सहितेनैव वेद-शब्दोच्चारः कर्तव्य इत्य् अभिधीयते । स्वरम् अन्तरेण पठ्यते चेत् अनर्थावहं भवति इति पाणिनीय-शिक्षायां सोदाहरणेन प्रतिपाद्यते- 'मन्त्रो हीनः स्वरतो वर्णतो वा मिथ्या-प्रयुक्तो न तम् अर्थम् आह ।  
स वाग्-वज्रो यजमानं हिनस्ति यथेन्द्रशत्रुः स्वरतो ऽपराधात्' । इति त्वष्टृ उपाख्यानम् अनुसन्धाय स्वर-बद्ध-वेदाभ्यासस्य मुख्यत्वं वर्ण्यते । तादृश स्वराणां भेदाः नारदीय-शिक्षायां निरूपिताः
> 'उदात्तश् चानुदात्तश् च स्वरित-प्रचिती तथा ।  
> निघातश् चेति विज्ञेयः स्वर-भेदास् तु पञ्चधा' ॥ इति ।

इमे पञ्च-विधाः स्वराः सामान्यतः ऋग्-यजुर्-अथर्व-वेदेषु उपयुज्यन्ते । साम-वेदे तु इतो ऽप्य् अधिकाः सप्त स्वराः सन्ति । क्रुष्ट-प्रथमः, प्रथमः, द्वितीयः, तृतीयः, चतुर्थः, मन्त्रः, अतिस्वार्यः इति भेदात् । सङ्गीत-शास्त्रे ऽपि उदात्तादिस्वराधारत्वेनैव निषादादि-स्वराः जायन्ते इति नारदीये उपपाद्यते -
> 'उदात्तो निषाद-गान्धाराव् अनुदात्त ऋषभ-धैवतौ ।  
> स्वरित-प्रभवा ह्य् एते षड्ज-मध्यम-पञ्चमाः' ॥ इति ।

स्वर-परिज्ञानेन सह वेद-मन्त्राणां ऋषि-छन्दो-देवतानां परिज्ञानं मन्त्रार्थ-ज्ञानं च संपाद्य तत्-स्मरण-पूर्वकं मन्त्र-पठनं करणीयम् इति विधीयते । तद् एव वीर्यवत्तरं भवतीति उद्घोष्यते स्मृत्य्-अन्तरे
> आर्षं छन्दो दैवतं च विनियोगस् तथैव च ।  
> वेदितव्यं प्रयत्नेन ब्राह्मणेन विशेषतः ।  
> अविदित्वा तु यः कुर्याद् यजनाध्ययनं जपम् ।  
> होम-मन्त्र-जपे दानं तस्य चाल्प-फलं भवेत् ॥  
> यो विजानाति मन्त्राणाम् आर्षं छन्दश् च दैवतम् ।  
> विनियोगं ब्राह्मणं च मन्त्रार्थं ज्ञान-कर्म च ॥ इति ।

अन्यत्रोपात्तानां शब्दानां वाक्यानां च यथा-स्थानम् उपयोगो विनियोगः । नैरुक्तयं यस्य मन्त्रस्य विनियोगः प्रयोजनम् । प्रतिष्ठानं स्तुतिश् चैव ब्राह्मणं तद् इहोच्यते ॥ [[Pv]]
> एकैकस्य ऋषेः सो ऽपि वन्द्यो ह्य् अतिथि-वत् भवेत् ।  
> देवतायाश् च सायुज्यं गच्छत्य् अत्र न संशयः ॥ इति ।

‘ऋषि, दैवत, छन्दांस्य् अविदित्वा यः अधीते, अनुब्रूते, जपति, जुहोति, यजते, याजयते तस्य ब्रह्म निर्वीर्यं यातयामं भवति । अथान्तरा अश्व-गर्ते वापद्यते, स्थाणुं वर्च्छति, प्रमीयते वा पापीयान् भवति । अथ विज्ञायैतानि यो ऽधीते तस्य वीर्यवत्, अथ यो अर्थ-वित् तस्य वीर्यवत्तरं भवति, जपित्वा, हुत्वा, इष्ट्वा तत्-फलेन युज्यते' इति । ऋष्य्-आदि-ज्ञान-मूलक-जपादीनां विशेष-फलम् इति वर्णितम् -
> अर्थ-ज्ञाने ऋषि-ज्ञानं भूयिष्ठम् उपकारकम् ।  
> वक्ष्यन्त ऋषयस् तस्मात् स्वरूपस्थास् तु देवताः । ।  
> ऋषि-नामार्ष-गोत्राणां ज्ञानम् आयुष्यम् उच्यते ।  
> पुत्र्यं पुण्यं यशस्यं च स्वर्ग्यं धन्यम् अमित्र-हम् ॥

(यैः ईश्वर-ध्यानानुग्रहाभ्यां महता प्रयत्नेन मन्त्रार्थस्य प्रकाशितत्वात् तत्-कृत-महोपकारस्मरणार्थं तत्-नाम-लेखनं मन्त्रस्योपरि कर्तुं योग्यम् अस्ति ।) 'वेदितव्यं दैवतं हि मन्त्रे मन्त्रे प्रयत्नतः । दैवतज्ञो हि मन्त्राणां तद् अर्थम् अवगच्छति ॥ न हि कचित् अविज्ञाय याथातथ्येन दैवतम् । लौक्यानां वैदिकानां वा कर्मणां फलम् अश्नुते ॥ अर्थम् इच्छन् ऋषिर् देवं यम् आहार्यम् अस्त्व् इति । प्राधान्येन स्तुवन् भक्त्या मन्त्रस् तद्-देव एव सः ॥ देवता-तत्त्व-विज्ञानं महता तपसा भवेत् । शक्यते किम् अस्माभिर् यथातथ्येन भाषितम्' ॥ इति ।
तस्मात् पुरुष-सूक्तादि-वैदिक-मन्त्र-पठन-काले तत्-तत्-ऋष्य्-आदीन् ध्यात्वा मन्त्रार्थं च स्मृत्वा मन्त्रः प्रयोक्तव्य इति सिद्धम् ॥

### पुरुष-सूक्त-प्रतिपाद्यं परं ब्रह्म -

पुरुष-सूक्ते महा-पुरुषः सर्व-व्यापित्वेन सर्व-कारणत्वेन सर्वात्मत्वेन च प्रतिपादितः 'स भूमिं विश्वतो वृत्वा । अत्यतिष्ठद् दशाङ्गुलम्', 'पुरुष एवेदं सर्वं यद्-भूतं यच् च भव्यम्', 'सर्वाणि रूपाणि विचित्य धीरः, नामानि कृत्वाभिवदन् यदास्ते' । इत्यादि वाक्यैः । वेदान्त-वाक्येषु उपनिषत्सु तावत् जगज्-जन्मादि-कारणं सर्व-व्यापि सर्वात्म-भूतं [[Pvi]] परं ब्रह्म आम्नातम्- 'यतो वा इमानि भूतानि जायन्ते येन जातानि जीवन्ति, यत् प्रयन्त्य् अभिसंविशन्ति, तद् विजिज्ञासस्व, तद् ब्रह्मेति' इत्यादिषु । अतः पुरुष-सूक्तोक्त-महा-पुरुष एव वेदान्त-वेद्यं परं ब्रह्मेति शक्य-निर्णयम् । किञ्च पर-ब्रह्म-वेदनस्य मोक्ष-हेतुत्वं श्रूयते तैत्तिरीयोपनिषदि - 'ब्रह्म-विद् आप्नोति परम्' इति । पुरुष-सूक्ते तु इतरोपाय-निषेध-पूर्वकं महा-पुरुष-वेदनस्य मोक्ष-हेतुत्वं श्रुतं- 'तम् एवं विद्वान् अमृत इह भवति । नान्यः पन्था अयनाय विद्यते' ॥ इति । तस्मात् महा-पुरुष एव परं ब्रह्मेति निश्चीयते ॥

### पुरुष-सूक्तस्य उपनिषदश् च एकार्थता

मुण्डकोपनिषदि अक्षरात् परतः परः दिव्यः पुरुषो यः पर-विद्या-वेद्यत्वेन श्रुतः, छान्दोग्ये चान्तरादित्य-विद्यायां यो हिरण्मयः पुण्डरीकाक्षः पुरुष-विशेषः उद्गीथोपासनत्वेन श्रुतः, यश् च श्वेताश्वतरे महा-पुरुषः सत्व-प्रवर्तकत्वेन श्रुतः, यः प्रश्नोपनिषदि त्रि-मात्र-प्रणवालम्बनोपासनगम्यत्वेन मुक्तेक्षण-कर्मत्वेन च जीव-घनात् परात्-परः पुरुषः पुरि-शेते इति श्रुतः, यश् च तैत्तिरीयके आनन्दमयो ऽमृतो हिरण्मयः पुरुषाकारः शारीर आत्मा श्रुतः । स एव पुरुषः पुरुष-सूक्ते प्रतिपादितः मुक्तेश्वरत्वेन 'उतामृतत्वस्येशानः' इति । मुक्तेश्वरत्वं च महा-पुरुषस्य नारायणस्यैवेति सर्व-त्रय्य्-अन्त-वृद्ध-सम्मतम् । तस्मात् उपनिषद्-ऐकार्थ्यं पुरुष-सूक्तस्य भवति इति सुप्रतिष्ठितम् ॥

### पुरुष-सूक्तस्य महत्वम् -

जगत्-कारण-भूतस्य भगवतो महा-पुरुषस्य वैभवम्, सृष्टि-यज्ञं, देव-मनुष्य-पशु-पक्ष्य्-आदि-लोक-सृष्टिः मोक्षोपायं च पुरुष-सूक्ते उच्यते । तादृशं पुरुष-सूक्तं हि वेदेष्व् अन्तर्भवति । वेदास् तु परमात्मनः उच्छ्वास-निश्वासैर् एवेति प्रसिद्धिः । महा-भारते शान्ति-पर्वण्य् अपि एवम् उच्यते । 'अनादि-निधना नित्या वाग् उत्सृष्टा स्वयंभुवा' इति ।
इमा वेद-शाखाः बह्व्यः सन्ति इति वेदेनैव श्रूयते- 'अनन्ता वै वेदाः' इति । एतासां ऋगादि-वेद-शाखानां सारांशत्वेन उपलब्धं पुरुष-सूक्तम् इति श्री-पाञ्चरात्रे लक्ष्मी-तन्त्रे च उपबृंहितम् -
> 'मथ्यमानस् ततस् तस्मात् साम-ऋग्-यजुष-संकुलात् ।  
> तत्-सूक्तं पुरुषं दिव्यं दध्नो घृतम् इवोत्थितम्' ॥ इति ।  
> (ल.तं.५०-१३,१४ )

इदं पुरुष-सूक्तं सर्व-वेद-सारम् इति कथं वक्तुं शक्यम् इति चेत् ? उच्यते महा-भारते शान्ति-पर्वणि [[Pvii]]
> 'इदं पुरुष-सूक्तं हि सर्व-वेदेषु पार्थिव ।  
> ऋतं सत्यं च विख्यातं ऋषिभिः परिचिन्तितम्' ॥ इति । ( ३३८-५)

ब्रह्म-यज्ञानुष्ठाने हरि-स्मरण-पूर्वकं पुरुष-सूक्तं जप्यते चेत् साङ्गोपाङ्ग-वेदोक्त-फलं भवितुम् अर्हतीति विष्णु-धर्मोत्तर-पुराणे वर्णितः -
> 'ब्रह्म-यज्ञे जपन् सूक्तं पुरुषं चिन्तयन् हरिम् ।  
> स सर्वान् जपते वेदान् साङ्गोपाङ्ग-विधानतः' ॥

इत्यादि प्राशस्त्य-बोधक-प्रमाण-वचनेन सर्व-वेद-सारत्वं सिद्धम् ॥

### पुरुष-सूक्तस्य फलम् -

(पुरुष-सूक्त-होम-फलम् अधिकृत्यं सनत्कुमार-संहितायाम् उक्तम् इति कटलङ्कुटि-पण्डित-नटेश-शास्त्रि-कृत-पुरुष-सूक्तस्य द्राविड-व्याख्यां उद्धृतो ऽयं विषयः )
> 'पूर्वं सनत्कुमारेण पृष्टो विष्णुस् सनातनः ।  
> उक्तवान् पौरुषं होमैर् विधानं काम-दं नृणाम् ॥  
> वक्ष्यामि तद् अहं पुण्यं शृणुध्वं मुनि-सत्तमाः ।  
> पुत्र-प्रदम् अपुत्राणां जय-दं जय-कामिनाम् ॥  
> श्री-दं श्री-कामिनां पुंसां राज्य-दं राज्य-कामिनाम् ।  
> धान्य-दं धान्य-कामानां कीर्ति-दं कीर्ति-कामिनाम् ॥  
> भुक्ति-दं भुक्ति-कामानां मुक्ति-दं मुक्ति-कामिनाम् ।  
> बहुना किमिहोक्तेन सर्व-सिद्धि-प्रदं नृणाम्' ॥

इत्यादि ऐहिक, आमुष्मिक-फल-प्रदत्वं पुरुष-सूक्तस्य अस्त्य् इत्य् उपलभ्यते ॥
अस्मिन् ग्रन्थे उपलब्ध-वेद-शाखासु पुरुष-सूक्तम् उद्धृत्य प्रथम-भागे अध्ययन-पारायणादि-सौकर्याय स-स्वरं मूल-पाठं ऋषि-छन्दो-देवता-सहितं ऋग्-आदि-वेद-क्रमेण तत्-तत्-शाखानुसारं पुरुष-सूक्तं दत्तम् अस्ति ।
द्वितीय-भागे पुरुष-सूक्तस्य मन्त्रार्थ-बोधकत्वेन प्रति-पदार्थः, तात्पर्यं, टिप्पणी-सहितं ऋग्-आदि-क्रमानुसारणेन वेदानुसारं प्राक्तनैः प्रसिद्ध-भाष्य-कारैः सायण, उवट, महीधर, भट्ट-भास्कर, रङ्ग-रामानुज-स्वामिभिः अनुगृहीत-भाष्योपेतैः प्रकाशितम् अस्ति । श्री-रङ्ग-नाथ-मुनि-कृत-श्री-पुरुष-सूक्त-भाष्य - श्री-रङ्ग-रामानुज-कृत-पुरुष-सूक्त-भाष्ययोः बहुषु स्थलेषु साम्यम् अस्ति । भाष्य-कार-चरित्र्य-स्थले एतद्-विषयम् अधिकृत्य अत्रैव चर्चितम् अस्ति । [[Pviii]]

## भाष्यकारचारित्र्यम्

### १. सायणाचार्यः

सायणाचार्यः भारद्वाज-गोत्रोत्पन्नः बोधायन-सूत्रानुयायी । मातुः श्रीमती पितुः मायणः। भ्रातरौ - भोगनाथः, माधवः । एतद्-विवरणं पराशर-स्मृति-टीकायाम् एवम् उपलभ्यते ।
> श्रीमती जननी यस्य सुकीर्तिर् मायणः पिता ।  
> सायणो भोगनाथश् च मनो-बुद्धी सहोदरौ ॥  
> यस्य बोधायनं सूत्रं शाखा यस्य च याजुषी ।  
> भारद्वाज-कुलं यस्य सर्वज्ञः स हि माधवः ।

सायणाचार्यस्य त्रयः पुत्राः आसन् ते कम्पण, मायण, शिङ्गण प्रत्येकस्मिन् क्षेत्रे यथा सङ्गीत-क्षेत्रे, कविता-सामर्थ्ये, वेद-पाठने ऽपि कुशलिनः अभवन् ।
तथा चोक्तम् अलङ्कार-सुधानिधौ
> तत् संव्यञ्जय कम्पण व्यसनिनः सङ्गीत-शास्त्रे तव ।  
> प्रौढिं मायण । गद्य-पद्य-रचना-पाण्डित्यम् उन्मुद्रय ॥  
> शिक्षां दर्शय शिङ्गण ! क्रम-जटाचार्यासु वेदेष्व् इति ।  
> स्वान् पुत्रान् उपलालयन् गृह-गतः सम्मोदते सायणः ॥ इति ।

सायणाचार्यस्य गुरवः :- सायणचार्यस्य विद्या-तीर्थः, भारती-तीर्थः, श्री-कण्ठः इति त्रयः गुरवः आसन् । न केवलं सायणाचार्यस्य किन्तु सोदराणाम् अपि गुरुत्वेन आसन् ।
जीवन-चरित्रम् :- एकत्रिंश-वयसि सायणाचार्यः राज-प्रबन्धक-मन्त्रित्वेन प्रतिष्ठापितः । १४०३ तः १४२२ पर्यन्तं हरिहरस्य अनुजस्य कम्पणस्य राज्य-मन्त्री अभवत् । अनन्तरं प्रधानाऽमात्य-पदवीं अलङ्कृतम् । नव-वर्षं यावन्-मन्त्रि-पदवीम् अलङ्कृतम् आसीत् सायणाचार्येण । कम्पण-कालाद् अनन्तरं तस्य पुत्रस्य सङ्गमस्यापि शिक्षणं दत्वा समस्तां विद्याम् अपाठयत् सायणाचार्यः । सङ्गमो ऽपि विनयी-भूत्वा सायणाचार्यस्य कुशल-अध्ययन-द्वारा प्रौढ-शासको ऽभवत् । अलङ्का-सुधानिधौ एवं वर्ण्यते !
> सम्यक् शिक्षां सचिव-गमितः शैशवे सायणार्यः ।  
> प्रौढिं गाढां प्रकटयति ते सङ्गमेन्द्रः प्रयोगे ॥

सायणाचार्यः न केवलं राज्य-प्रबन्ध-कर्मणि कुशलः अपि तु राज्य-विस्तार-कर्मण्य् अपि जागरूक आसीत् । स यदा चत्वारिंशत्-वर्ष-वयस्कः तदानीं राज्य-व्यवस्था-भारं नीत्वा [[Pix]] अष्ट-वर्ष-पर्यन्त-राज्य-विस्तार-कार्यं सम्पादितवान् अलङ्कार-सुधानिधौ - शासन-धुरि-विषये, युद्ध-कौशलम् नीति-नैपुण्यं च एवं वर्ण्यते । यथा -
> जगद्-वीरस्य जागर्ति कृपाणः सायण-प्रभोः ।  
> किम् इत्य् एते वृथाटोपा गर्जन्ति परिपन्थिनः ॥  
> समरे सपत्न-सैन्यं सायण ! तव बिम्बितं वहन् खड्गः ।  
> क्रीडति कैटभ-रिपुर् इव बिभ्रत् क्रोडे जगत्-त्रयं जलधी ॥  
> अमुं शमित-शास्त्रवत् स्थिर-भुजावलेपोदयं  
> समीक्ष्य युधि सायणं समधिको भवेद् विस्मयः ।  
> नखाग्र-हत-वैरिणो नरहरेर् हरस्याथवा  
> नवाम्बुज-दलोल्लसन्-नयन-मात्र-रब्ध-द्विषः ॥

(वि.सं. १४२२ तः १४३७ षोडश-वर्षाणि यावत् बुक्कस्य राज्ये सायणाचार्यः कार्यकारी । अयं समयः सायणाचार्यस्य जीवने अतीव महत्वपूर्णम् आसीत् । यतो ह्य् अस्मिन् काले अनेन वेद-भाष्यम् निरमायि । १४३८ वि. संवत्सरे बुक्क-महाराजस्य कालाद् अनन्तरं तस्य पुत्रः हरिहरः सिंहासने ऽभिषिक्तः । क्रमानुसारं सायणाचार्येण तस्यापि मन्त्रित्वम् अङ्गीकृतम् । वार्धक्य-वशात् बहु-कालं मन्त्रित्वं न प्रत्यपादि । तदानीं तेषां वयः ६६ वर्षम् आसीत् । बौद्धिक-कर्मणि तेषां मस्तिष्कस्य अतीवोन्नतत्वात् तैः वैदिक-संहिताया अवशिष्टं भाष्य-कर्म सम्पादितम् । ततः परं ब्राह्मण-भाष्य-कर्म प्रारब्धम् समाप्तं च ।
सायणाचार्यैः विरचितानि वेद-भाष्याणि
१. तैत्तिरीय-संहिता (कृष्ण-यजुर्वेदस्य)
२. ऋग्वेद-संहिता
३. सामवेद-संहिता
४. काण्व-संहिता (शुक्ल-यजुर्वेदस्य)
५. अथर्ववेद-संहिता
ब्राह्मण-ग्रन्थानां भाष्याणि
(क) कृष्ण-यजुर्वेद-ब्राह्मण-भाष्यम् यथा -
१. तैत्तिरीय-ब्राह्मणम्
२. तैत्तिरीयारण्यकम् [[Px]]
(ख) ऋग्वेदस्य ब्राह्मण-भाष्याणि यथा -
३. ऐतरेय-ब्राह्मणम्
४. ऐतरेयारण्यकम्
(ग) सामवेदस्य ब्राह्मण-भाष्याणि यथा -
५. ताण्ड्य (पञ्चविंश) ब्राह्मणम्
६. षड्विंश-ब्राह्मणम्
७. साम-विधान-ब्राह्मणम्
८. आर्षेय-ब्राह्मणम्
९. देवताध्याय-ब्राह्मणम्
१०. संहितोपनिषद्-ब्राह्मणम्
११. उपनिषद्-ब्राह्मणम्
१२. वंश-ब्राह्मणम्
(घ) शुक्ल-यजुर्वेदीय-ब्राह्मण-भाष्यम् यथा
१३. शतपथ-ब्राह्मणम्

एवं प्रकारेण सायणाचार्यैः पञ्च-संहितासु त्रयोदश-ब्राह्मण-आरण्यक-ग्रन्थानां भाष्यम् अलेखि । वेद-भाष्यम् अतिरिच्य सायणाचार्यैः अनुगृहीताः इतर-ग्रन्थाः ।
१. सुभाषित-सुधानिधिः
२. प्रायश्चित्त-सुधानिधिः
३. आयुर्वेद-सुधानिधिः
४. अलङ्कार-सुधानिधिः
५. धातु-वृत्तिः
६. पुरुषार्थ-सुधानिधिः
७. यज्ञ-तन्त्र-सुधानिधिः
सायणाचार्यस्य जीवितावधिः
(वि.सं. १४३८-१४४४) एवं-प्रकारेण शारीरक-मानसिक-दृष्ट्या पराकाष्ठां समधिगम्य ७२ वयसि १४४४ विक्रम-संवत्सरे दिवं जग्मुः सायणाचार्याः)

### २. उवटाचार्यः

वेद-भाष्य-काराणां मध्ये उवटाचार्यः प्राचीन-कालिक इति गण्यते । तस्य जीवित-कालः क्रिस्त-शताब्देषु एकादश-शताब्दः (१०१८ तः १०६०) इत्य् ऊह्यते । किमर्थम् इति चेत् [[Pxi]] भोज-राजस् तु तत्काल एव अवर्तत । तस्मिन् सन्दर्भे उवटाचार्यः स्व-भाष्यम् । उवटार्यस् तु आनन्द-पुर-वासी । तस्य पितृ-पादः वज्रटः इत्यादिविवरणम् शुक्ल-यजुर्वेदस्य माध्यन्दिन-संहिता-भाष्यावसाने पद्य-रूपेण अलिखत् ।
> आनन्द-पुर-वास्तव्य-वज्रटाख्यस्य सूनुना ।  
> उवटेन कृतं भाष्यं पद-वाक्यैः सुनिश्चितैः ।  
> ऋष्यादींश् च नमस्कृत्य अवन्त्याम् उवटो ऽवसन् ।  
> मन्त्राणां कृतवान् भाष्यं महीं भोजे प्रशासति ॥

इत्य् उक्त-प्रकारेण भोज-राजस्य काल एव अस्य उवटस्य काल इति विमर्शकानाम् अभिप्रायः । उवटेन कृत-वेद-भाष्यस्य 'मन्त्र-भाष्यम् इति' प्रसिद्धिः । उवटाचार्यस्य भाष्यम् नाति-विस्तारो ऽपि उज्वलतया वर्तते । अनेक-मन्त्राणाम् आध्यात्मिकार्थान् समीचीनतया न्यरूपयत् । पर्याय-वाचिभिः शब्दैः अर्थाः निर्दिश्यन्ते; निर्दिष्टार्थ-समर्थनाय श्रुतयश् च उप्रियन्ते, क्वचित् शब्दाः निरुच्यन्ते ।
उवटायैः अनुगृहीताः इतर-ग्रन्थाः -
१. ऋक्-प्रातिशाख्य-भाष्यम्
२. यजुः-प्रातिशाख्य-भाष्यम्
३. ऋक्-सर्वानुक्रमणि-भाष्यम्
४. ईशोपनिषद्-भाष्यम्

### ३. महीधराचार्यः

मन्त्र-भाष्य-कर्तुः उवटाचार्यात् अर्वाचीनः । अयं शुक्ल-यजुर्वेदे माध्यन्दिन-शाखाम् अधिकृत्य भाष्यं विरचितः । अस्य वेद-भाष्यस्य नाम वेद-दीप इति । अस्य सरणिः उवट-माधव-भाष्यानुसारिणी । वचनम् एव अत्र प्रमाणम् वेद-दीप-भाष्यारम्भे तेनोक्तम् - 'प्रणम्य लक्ष्मी-नृहरिं गणेशं भाष्यं विलोक्यौवट-माधवीयम् ।  
यजुर्-मनूनां विलिखामि चार्थं परोपकाराय निजेक्षणाय' ॥ इति ।
वेद-दीप-भाष्ये तु मन्त्राः स-विस्तरं स-प्रसङ्गं व्याख्याताः; श्रुति-प्रमाणानि च उद्धृतानि, स-लक्षणानि व्याकरण-विधानानि च निर्दिष्टानि ।
महीधरेण कृत-इतर-ग्रन्थौ द्वौ
१. मन्त्र-महोदधिः (तन्त्र-ग्रन्थः )
२. मन्त्र-महोदधि-टीका इति ।
अस्य महीधरस्य कालः स्पष्टं न ज्ञायते । मन्त्र-महोदधि-टीकायाम् एकं पद्यम् अस्ति । तद्-द्वारा अस्य कालं गणयितुम् अर्हति । तद् उक्तं च - [[Pxii]]
> 'अब्दे विक्रमतो जाते बाण-वेद-नृपैर् मिते ।  
> ज्येष्ठाष्ठम्यां शिवस्याग्रे पूर्णो मन्त्र-महोदधिः' ॥ इति ।

अस्यार्थः टीकायाम् उच्यते - पञ्च-चत्वारिंशद्-उत्तर-षोडश-शततम-विक्रम-नृपाद्-गते सति इत्य् अवगम्यते । एतद्-रीत्या १५८७ वत्सरे मन्त्र-महोदधिः पूर्णो ऽभवत् इति अर्थतः सिद्धम् । तस्मात् अस्य कालः षोडश-शताब्द इति प्रतीयते ॥

### ४. भट्टभास्कराचार्यः

कृष्ण-यजुर्वेदस्य प्रधान-संहिता तैत्तिरीय-संहिता । तैत्तिरीय-संहितायाः भाष्य-कर्तारः सायणाचार्याद् प्राक् बहवः आसन् । तेषु भट्टभास्कराचार्यः अन्यतमः । भट्टभास्कराचार्यादि-पूर्वं ये ये व्याख्या-ग्रन्थाः आसन् ते संपूर्णतया नोपलभ्यन्ते, किन्तु भट्ट-भास्करस्य भाष्यम् पूर्णतया उपलभ्यते । काण्डानुक्रमणे एवं वर्तते -
'यस्याः पद-कृद् आत्रेयः वृत्ति-कारस् तु कुण्डिनः' इत्य् उल्लेखनेन तैत्तिरीय-संहितायाः वृत्ति-कारः कुण्डिन इत्य् अभिधीयते । भट्टभास्कराचार्यः भाष्यारम्भे भव-स्वामिनाम् उल्लेखनम् अकारि । सायणाचार्यस्य (व्याख्याने) भाष्ये भट्टभास्कराचार्यस्य उल्लेखनस्य विद्यमानत्वात् भट्टभास्कराचार्यः सायणाचार्यात् प्राचीन इत्य् ऊह्यते । एकाग्नि-काण्डस्य भाष्य-कर्ता हरदत्तः भट्ट-भास्कर-भाष्यस्य साहाय्यम् प्राप्तवान् । तद्-अर्थं भट्ट-भास्करस्य कालः क्रिस्त-शताब्देषु द्वादश-शताब्द इत्य् ऊह्यते । भट्टभास्कराचार्यस्य तैत्तिरीय-संहिता-भाष्यस्य 'ज्ञान-यज्ञ-भाष्यम्' इति प्रसिद्धिः । अस्मिन् 'ज्ञान-यज्ञ-भाष्ये' अनेकानां प्राक्तन-ग्रन्थानां सोदाहरणम् अलिखत् । तद्वत् मन्त्रार्थ-निरूपण-सन्दर्भे भिन्न-भिन्नाचार्यस्य अभिप्रायम् अपि अलिखत् । अधियज्ञेन साकम् आधिदैविक, अध्यात्मिकार्थान् अपि विशदीकृतम् भट्टभास्कराचार्ये 'हंसः शुचिषद्' इत्य् अत्र हंस-शब्दस्य अधियज्ञार्थे 'रथः ' पदं निवेश्य आधिदैविकार्थे 'आदित्यः ' इति पदं दत्वा अध्यात्मिक-पक्षे 'आत्मा' इत्यादयः अर्थ-विशेषाः असूचयत् वैदिक-साहित्ये भट्टभास्कराचार्य-भाष्यस्य महत्व-स्थानं वर्तते ॥

### ५. श्रीरङ्गरामानुजमुनिः
[…](/notes/sapiens/branches/Aryan/satem/indo-iranian/indo-aryan/jAti-varNa-practice/v1/persons/sage-bloodlines/bhRguH/dvitIyajanmani_bhRguH/chyavanaH/ApnavAna/aurvaH/jamadagniH/chakravarti-kulam/laxmI-pura-kulam/varada-viShNu-ranga-rAmAnujaH)

### ६. श्रीरङ्गनाथमुनिः

अस्मिन् ग्रन्थे कृष्ण-यजुर्वेदीय-पुरुष-सूक्त-भाष्ये  
सायण-- भट्ट-भास्कर-- **रङ्ग-रामानुज-स्वामि**-भाष्य-सहितम् इति शीर्षकाणि प्रदत्तानि ।  
उत्तमूर्-ति-वीर-राघवाचार्यैः संपादित-ग्रन्थे तु श्री-**रङ्ग-रामानुज-स्वामि**-विरचित-पुरुष-सूक्त-भाष्यम् इति मुद्रितम् ।  
किन्तु वि. कृष्णमाचार्यैः संपादित-अनुवादित-ग्रन्थे तु श्री-**रङ्ग-नाथ-मुनि**-कृतम् पुरुष-सूक्त-भाष्यम् इति उल्लेखो वर्तते ।  

तद्-अर्थं उभयोः भाष्य-(ग्रन्थ)-कर्तृत्व-समानत्वे श्री-रङ्ग-नाथ-मुनेः चरित्रे किञ्चित् समस्या वर्तते । 

तद्-अधो-भागे लिख्यते एवम् -

१. भाष्यस्यास्य रचयिता  

> **मुकुन्द-नारायण-दासापरनामा श्री-रङ्ग-नाथ-मुनिर्** 

इति निर्दिष्टम् अत्र भाष्यान्ते ।  
एतत्-प्रसङ्गे च श्री-सूक्त-भाष्यम् एकं  
श्री-**रङ्ग-नाथ-मुनि**-प्रणीत-नञ्जीयर्-उपज्ञतया प्रकाशितं विम्रष्टव्यं विमर्शकैः ।  
तच् च भाष्यं श्री-प्रणतार्ति-हर--रामानुजाचार्याद् अधिगत-श्री-तत्त्व-संप्रदायेन  
पराशर-भट्टान्तेवासिना केनचित् रङ्ग-नाथ-मुनिना प्रणीतम्  
इत्य् अवगम्यते,  
अयं च रङ्ग-नाथ-मुनिः  
श्री-वेदान्त-देशिकैः श्रीमद्-रहस्य-त्रय-सारे श्री-सूक्त-भाष्य-प्रणेतृतया व्यपदिष्टो  
**नारायण-मुनि**-अपर-नामकः **पेरिय-जीयर्** भवितुम् अर्हति  
इत्य् अत्र अनपनोद्यम् औचित्यम् अस्ति ।  

तथा निर्दिष्टः को भवितुम् अर्हति इत्य् अत्र परं विमतिर् उदेति ।  
पूर्व-निर्दिष्टस्य श्री-सूक्त-भाष्य-कोशस्य प्रकाशयिता  
भाष्य-कर्तारं **रङ्ग-नाथ-मुनिं** नञ्जीयर्-अपर-नामधेयं वेदान्ति-मुनिम् आचख्यौ ।  
तस्यौचित्यं विवेचनीयं भवति ।  
अहोबिल-मठ-स्वामि-श्री-रङ्ग-नाथ-यतीन्द्र-कृते [[Pxiv]] न्यास-विवरणे  
प्रास्ताविक-श्री-सूक्त-भाष्यस्थः प्रथमः श्लोकः  
**पेरिय-जीयर्**-कृतत्वेन उद्धृतः ।  
अतः श्री-सूक्त-भाष्यम् इदं **पेरिय-जीयर्**-कृतत्वेन उद्धृतः । 
अतः श्री-सूक्त-भाष्यम् इदं **पेरिय-जीयर्**-कृतम् एव इति निश्चितम् ।

अतो ज्ञाप्यते **नारायण-मुनिर्** एव **परिय-जीयर्**-नाम्ना श्री-रहस्य-त्रय-सारे व्यवहृत इति ।  

नारायण-मुनिर् अयं श्री-रङ्ग-नारायणाचार्याभिधान-वङ्गि-वशेश्वरात् अधिगत-सांप्रदायिक-तत्त्वार्थः  
श्री-पराशर-भट्टाचार्य-शिष्य इति च  
श्री-पाञ्चरात्र-रक्षातो ऽवगम्यते । 

किञ्च - अयं नारायण-मुनिr आत्मानं नारायण-दास-नाम्ना व्याजहार ।  
यथा पूर्वोक्त-श्री-पाञ्चरात्र-रक्षोदाहृत-श्लोकानाम् अन्ते -

> 'यो नारायण-दासीयो  
> माधवाराधन-क्रमः ।  
> तत्राभिगमनं नाम  
> प्रथमः पटलो ह्य् अयम्' ॥ 

इति ।

अयम् एव नारायण-दासापरनामा नारायण-मुनिः  
पेरिय-जीयर्-नाम्ना प्रथितः श्री-सूक्त-भाष्य-कर्ता;  
तस्यैव रङ्ग-नाथ-मुनिर् इति नामान्तरम् अपि  
इत्य् उपपत्ति-भूम्ना उन्नेतुं शक्यते । 

तथा च प्रस्तुत-श्री-सूक्त-भाष्यान्तिमो भागः -

> 'महा-लक्ष्मीश-दासीये  
> सर्व-शस्त्रार्थ-निर्णये ।  
> श्री-सूक्त-भाष्ये भाव्ये ऽस्मिन्  
> रमध्वं पुरुषोत्तमाम्' ॥

इति श्री-**रङ्ग-नाथ-मुनि**-विरचितं श्री-सूक्त-भाष्यं समाप्तम् इति ।

अयं च **नारायण-मुनिः**  
**नलं-तिकळ्-नारायण-जीयर्** इति द्राविड-नाम्ना  
सांप्रदायिक-ग्रन्थेषु व्यवहृत  
इति केचिद्-विमर्शका अभिप्रयन्ति । 

मुकुन्द-पदस्य नलंतिकळ्-पदस्य च यथा-कथञ्चित् परस्परं सङ्गतिश् च सम्भवेत्  
इत्य् अप्य् ऊहितुं शक्यते ।  
यतो ऽयं वङ्गि-वंशेश्वर-श्री-रङ्ग-नारायणाचार्य-समकालिकः,  
ततो नञ्जीयर्-अपेक्षया वयो-ऽधिको भवितुम् अर्हति ।  

अतः जीयर्-नारायण-मुन्योः उभयोः  
श्री-परशर-भट्ट-शिष्यत्वाविशेषे ऽपि  
वयो-ऽधिकत्वात् पेरिय-जीयर् इति नारायण-मुनेर् मुक्तो व्यवहारः ।  
तेनैव पुरुष-सूक्त-भाष्ये व्यवहृतेन मुकुन्द-नारायण-दासेन भाव्यम् इत्य् उन्नीयते ।  
किञ्च नञ्जीयर्-यतेः स्वाभाविकं नाम **माधव-यतिर्** इत्य् एव  
इति गुरु-परम्परा-स्तोत्र-ग्रन्थेषु दृश्यते ।  

अतो रङ्ग-नाथ-मुनेः भिन्न एव स भवितुम् अर्हति ।  
भाष्य-कर्तुः अस्य कालः क्रिस्तु-द्वादश-शतकारम्भ इति निर्णेतव्यं भवति ।

जपाध्ययनादिना सर्व-पुरुषार्थ-साधनीभूतं  
चतुर्वेदेषु पठ्यमानं  
सकल-वेद-सार-भूतं  
तत्व-हित-पुरुषार्थ-प्रतिपादनैकान्तम्  
उपलब्ध-भाष्य-सहितं पुरुष-सूक्तं यथा-मति संगृहीतम् ।  

[[Pxv]]  
ग्रन्थान्ते अकारादि-क्रमेण प्रमाणाकर-सूचनी  
इतर-ग्रन्थेषु पुरुष-सूक्त-विचारः  
पुरुष-सूक्तार्थ-सङ्ग्रह-कारिकाः,  
मन्त्र-गताः विशेष-शब्दार्थाः,  
ग्रन्थ-सूचन्यादि-विषयावबोधकाः अनुबन्धाः ग्रथिताः ।

अस्य ग्रन्थस्य सम्पादने  
श्री-उत्तमूर्-वीर-राघवाचार्य-सम्पादित-- श्वेताश्वतराद्युपनिषत्-- पुरुष-सूक्त-भाष्यम्,  
श्री-शङ्कर-पाण्डुरङ्ग-पण्डित-सम्पादित- अथर्व-वेद-संहिता,  
श्री-महादेव-शास्त्रि-सम्पादित- तैत्तिरीयारण्यकं भट्ट-भास्कर-भाष्योपेतम् इत्यादिभ्यः ग्रन्थेभ्यः  
उपयुक्ताः विचाराः स्वीकृताः ।  
एतद्-अर्थं तेभ्यः धन्यवादन् समर्पयामः ।

अस्य विमर्शात्मक-ग्रन्थ-सम्पादनस्य कृते  
सूक्त-प्रोत्साहनं मार्गदर्शनं प्रदाय उपकृतवन्तः  
ग्रन्थ-प्रधान-सम्पादकाः डा. भाष्यं महा-स्वामिनः संसदः निर्देशकाः अतः प्रथमं तेभ्यः नमो-वाकं प्रशास्महे । एवम् एव अस्य परिशोधने परिष्करणे च साह्यं दत्ताः श्री एस्. कृष्णन्, एस्. श्रीनिवासन्, श्रीमती शशिकला महोदयाः तथा संसदः विद्वांसः तेभ्यः हार्दाः धन्यवादाः । तथा कार्यालयातः आर्थिक-साहायं तथा कार्योत्तेजनं कृतवन्तः संसदः कुल-सचिवाः श्री एस्. कुमार महाभागाः, तेभ्यः हार्दाः धन्यवादाः । गणक-यन्त्र-विभागस्य मुख्यस्थः श्री जवरेगौडः, गणक-यन्त्र-कार्यकत्री श्रीमती डि. एन्. सौभाग्या, मुद्रण-कार्यकर्तारौ के. एस्. बेट्टस्वामिगौडः, श्री वि. महेशगौडः, अन्यश् च मुख-पुट-विन्यास-कारः विद्वान् एच्. एस्. हनुमन्तराव्, श्री-लोकेश, मैसूरु, अन्ये अन्ये च आवश्यकान् सर्वान् सहकारान् दत्वा कार्यम् एतेन् निर्वोढुं महान्तम् आनुकूल्यम् आपादितवन्तः इति तेभ्यः हार्दं कार्तज्ञ्यम् । श्रीमान् यदु-शैल-दीपः यदु-गिरि-नायिका-समेत-नारायणः प्रसीदतु ।

एस्. नारायणः  
आर्. जनार्दनन्  
सम्पादकौ