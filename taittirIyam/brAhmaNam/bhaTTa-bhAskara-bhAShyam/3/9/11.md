---
title: ११
unicode_script: devanagari
---

### मन्त्रः
तय्ँयत्प्रा॑जाप॒त्यङ्कु॒र्यात् ।  
या दे॒वता॒ अपि॑भागाः ।  
<details><summary>भट्टभास्करटीका</summary>

1वैश्वदेवो वा इति ॥ प्राजापत्यमेव यदि कुर्यात् या अन्या देवता अपिभागाः संभावितभागाः । संभावनायामपिशब्दः ।  
</details>

### मन्त्रः
ता भा॑ग॒धेये॑न॒ व्य॑र्धयेत् ।  

<details><summary>भट्टभास्करटीका</summary>

ताः भागधेयेन आत्मीयेन व्यर्धयेत् वियोजयेत् ।  
</details>

### मन्त्रः
दे॒वता᳚भ्यस्स॒मद॑न्दध्यात् ।  
स्ते॒गान्दꣵष्ट्रा᳚भ्याम्म॒ण्डूका॒ञ्जम्भ्ये॑भि॒रिति॑ ।  

<details><summary>भट्टभास्करटीका</summary>

ततो देवताभ्यः समदं कलहं दध्यात् उत्पादयेत् सह माद्यन्त्यस्यामिति समत् कलहः, अधिकरणे संपदादित्वात् क्विप् । स्तेगादिभ्यो होमस्सर्वा देवतास्समर्धयति समृद्धभागाः करोति ।  
</details>

### मन्त्रः
आज्य॑मव॒दान॑ङ्कृ॒त्वा प्र॑तिस॒ङ्ख्याय॒माहु॑तीर्जुहोति ।  
## मूलम्
या ए॒व दे॒वता॒ अपि॑भागाः ।  
ता भा॑ग॒धेये॑न॒ सम॑र्धयति ।  
### मन्त्रः
या ए॒व दे॒वता॒ अपि॑भागा॒स् ता भा॑ग॒धेये॑न॒ सम॑र्धयति ।  
न दे॒वता᳚भ्यस्स॒मद॑न्दधाति ॥42॥  

<details><summary>भट्टभास्करटीका</summary>

आज्यमवदानं अवदानप्रमाणं कृत्वा गृहीत्वा आहुतीर्जुहोति प्रतिसंख्यायं प्रतिसंख्याय 'ख्या प्रकथने' प्रत्येकं सम्यक्कथयित्वा मन्त्रान् जुहोति प्रतिमन्त्रमिति यावत् । आभीक्ष्ण्ये णमुल्, 'आतो युक्विण्कृतोः' इति युक् ॥
</details>

### मन्त्रः
चतु॑र्दशै॒तान॑नुवा॒काञ्जु॑हो॒त्यन॑न्तरित्यै ।  
<details><summary>भट्टभास्करटीका</summary>

2चतुर्दशेति ॥ हविष्षु हुतेषु नारिष्ठान् हुत्वा एतैश्चतुर्दशानुवाकैश्शरीरहोमान् जुहोति । अनन्तरित्यै कस्याश्चिदपि देवताया अनन्तर्हितत्वाय ।  
</details>

### मन्त्रः
"प्र॒या॒साय॒ स्वाहा॑" +इति॑ पञ्चद॒शम् ।  
पञ्च॑दश॒ वा अ॑र्धमा॒सस्य॒ रात्र॑यः ।  
अ॒र्ध॒मा॒स॒शस्स॑व्ँवथ्स॒र आ᳚प्यते ।  

<details><summary>भट्टभास्करटीका</summary>

पञ्चदशमिति । क्रमप्राप्तं 'द्यौस्ते पृष्ठं' इति हित्वा 'प्रयासाय' इति पञ्चदशस्यानुवाकस्य स्थाने जुहोति तत्संख्याद्वारेण संवत्सराप्तौ संवत्सरनिलयास्सर्वा देवताः प्रीता भवन्ति ।  
ततः 'चित्तं सन्तानेन' इति षोडशं हुत्वा 'द्यौस्ते पृष्ठं' इति सप्तदशः कार्यः ॥
</details>

### मन्त्रः
दे॒वा॒सु॒रास्सय्ँय॑त्ता आसन्न् ।  
## मूलम्
ते᳚ऽब्रुवन्न॒ग्नय॑स्स्विष्ट॒कृतः॑ ।  
अश्व॑स्य॒ मेध्य॑स्य व॒यमु॑द्धा॒रमुद्ध॑रामहै ।  
अथै॒तान॒भि भ॑वा॒मेति॑ ।
### मन्त्रः
ते᳚ऽब्रुवन्- "अ॒ग्नय॑स्स्विष्ट॒कृतः॑ ।  
अश्व॑स्य॒ मेध्य॑स्य व॒यमु॑द्धा॒रमुद्ध॑रामहै ।  
अथै॒तान॒भि भ॑वा॒मे"ति॑ ।  

<details><summary>भट्टभास्करटीका</summary>

3देवासुरा इत्यादि ॥ देवासुरेषु संयत्तेषु ये अश्वमेधस्य त्रयः स्विष्टकृतः तेऽब्रुवन् अस्य मेध्यस्याश्वस्य संबन्धि किंचिद्द्रव्यं वयमुद्धारं आत्मीयभागादधिकं भागं उद्धरामहै तत एतान् असुरान् अभिभवामेति ।  
</details>

### मन्त्रः
ते लोहि॑त॒मुद॑हरन्त ।  
ततो॑ दे॒वा अभ॑वन्न् ॥43॥  
पराऽसु॑राः ।  

<details><summary>भट्टभास्करटीका</summary>

अथ देवैरनुज्ञाते लोहितं अश्वस्य उदहरन्त अधिकं गृहीतवन्तः ।  
</details>

### मन्त्रः
यथ्स्वि॑ष्ट॒कृद्भ्यो॒ लोहि॑तञ्जु॒होति॒ भ्रातृ॑व्याभिभूत्यै ।  
भव॑त्या॒त्मना᳚ ।  
परा᳚ऽस्य॒ भ्रातृ॑व्यो भवति ।  

<details><summary>भट्टभास्करटीका</summary>

तस्मात् स्विष्टकृद्भ्यो लोहितहोमो भ्रातृव्याभिभूत्यै भवति ॥
</details>

### मन्त्रः
गो॒मृ॒ग॒क॒ण्ठेन॑ प्रथ॒मामाहु॑तिञ्जुहोति ।  
<details><summary>भट्टभास्करटीका</summary>

4गोमृगकण्ठेनेत्यादि ॥ उक्तो गोमृगः । तस्य कण्ठे बिले अश्वस्य लोहितमानीय तेन प्रथमामाहुतिं जुहोति पशुसिद्धि हेतुत्वात् ।  
</details>

### मन्त्रः

प॒शवो॒ वै गो॑मृ॒गः ।  
रु॒द्रो᳚ऽग्निस्स्वि॑ष्ट॒कृत् ।  
रु॒द्रादे॒व प॒शून॒न्तर्द॑धाति ।  
<details><summary>भट्टभास्करटीका</summary>

पशवो गोमृगः । स्वयं रुद्र एव स्विष्टकृदग्निः तद्रूपेणाविर्भावात् । तस्मादनेन होमो रुद्रात्पशूनन्तर्दधाति दर्शनपथादपनयति ।  
</details>

## मूलम्
अथो॒ यत्रै॒षाऽऽहु॑तिर्हू॒यते᳚ ।  
न तत्र॑ रु॒द्रᳶ प॒शून॒भिम॑न्यते ॥44॥
### मन्त्रः

अथो॒ यत्रै॒षाऽऽहु॑तिर्हू॒यते॒ न तत्र॑ रु॒द्रᳶ प॒शून॒भिम॑न्यते ॥
<details><summary>भट्टभास्करटीका</summary>

अथो अपिच यत्रैषाऽऽहुतिः गोमृगकण्ठेन रुद्रात्मने स्विष्टकृते हूयते तत्र देशे रुद्रोऽपि पशून् नाभिमन्यते हन्तुमना न बुध्यते ॥
</details>

### मन्त्रः
अ॒श्व॒श॒फेन॑ द्वि॒तीया॒माहु॑तिञ्जुहोति ।  
प॒शवो॒ वा एक॑शफम् ।  
रु॒द्रो᳚ऽग्निस्स्वि॑ष्ट॒कृत् ।  
रु॒द्रादे॒व प॒शून॒न्तर्द॑धाति ।  
## मूलम्
अथो॒ यत्रै॒षाऽऽहु॑तिर्हू॒यते᳚ ।  
न तत्र॑ रु॒द्रᳶ प॒शून॒भिम॑न्यते ।  
### मन्त्रः
अथो॒ यत्रै॒षाऽऽहु॑तिर्हू॒यते॒ न तत्र॑ रु॒द्रᳶ प॒शून॒भिम॑न्यते ।  

<details><summary>भट्टभास्करटीका</summary>

5अश्वशफेनेत्यादि ॥ अश्वशफं बिलयुक्तं कृत्वा लोहितमवदाय जुहोति । गतमन्यत् ॥
</details>

### मन्त्रः
अ॒य॒स्मये॑न कम॒ण्डलु॑ना तृ॒तीया᳚म् ।  

<details><summary>भट्टभास्करटीका</summary>

6अयस्मयेनेत्यादि ॥ भत्वाद्रुत्वाभावः ।  
</details>

### मन्त्रः
आहु॑तिञ्जुहोत्याया॒स्यो॑ वै प्र॒जाः ।  
रु॒द्रो᳚ऽग्निस्स्वि॑ष्ट॒कृत् ।  
रु॒द्रादे॒व प्र॒जा अ॒न्तर्द॑धाति ।  
## मूलम्
अथो॒ यत्रै॒षाऽऽहु॑तिर्हू॒यते᳚ ।  
न तत्र॑ रु॒द्रᳶ प्र॒जा अ॒भिम॑न्यते ॥45॥  
### मन्त्रः
अथो॒ यत्रै॒षाऽऽहु॑तिर्हू॒यते॒ न तत्र॑ रु॒द्रᳶ प्र॒जा अ॒भिम॑न्यते ॥
<details><summary>भट्टभास्करटीका</summary>

आयास्य इति । अयास्येन सृष्टाः । उदात्तनिवृत्तिस्वरेण ङीप उदात्तत्वात् - 'उदात्तस्वरितयोर्यणः' इति विभक्तिस्स्वर्यते । गतमन्यत् । प्रजा इति विशेषः ॥

इति तृतीये नवमे एकादशोऽनुवाकः ॥  

</details>

