---
title: २३
unicode_script: devanagari
---
## मूलम्
यो वा अश्व॑स्य॒ मेध्य॑स्य॒ लोम॑नी॒ वेद॑ ।
अश्व॑स्यै॒व मेध्य॑स्य॒ लोम॑ल्ँलोमञ्जुहोति ।
### मन्त्रः
यो वा अश्व॑स्य॒ मेध्य॑स्य॒ लोम॑नी॒ वेदाश्व॑स्यै॒व मेध्य॑स्य॒ लोम॑ल्ँलोमञ्जुहोति ।

### टीका
1यो वा इत्यादि ॥ अहोरात्रादीनां अश्वावयवरूपणेन अश्वः स्तूयते । इत्थमिदं ज्ञातव्यमिति स्तुतिफलम् । अश्वस्य मेधार्हस्य संवत्सरप्रजापत्यात्मनः लोम्नोर्वेदिता तस्य लोम्नि लोम्नि सर्वेषु लोमसु होता बह्वीनामाहुतीनां होता भवति, आहुतिभूयस्त्वात् फलभूयस्त्वमिति भावः ।
### मन्त्रः
अ॒हो॒रा॒त्रे वा अश्व॑स्य॒ मेध्य॑स्य॒ लोम॑नी ।

### टीका
के तर्हि महानुभावे अश्वस्य लोमनी? इत्याह - अहोरात्रे इति । संवत्सरप्रजापत्यात्मनोऽश्वस्य लोमस्थानीये अहोरात्रे,

## मूलम्
यथ्सा॒यम्प्रा॑तर्जु॒होति॑ ।
अश्व॑स्यै॒व मेध्य॑स्य॒ लोम॑ल्ँलोमञ्जुहोति ।
### मन्त्रः

यथ्सा॒यम्प्रा॑तर्जु॒होत्य् अश्व॑स्यै॒व मेध्य॑स्य॒ लोम॑ल्ँलोमञ्जुहोति ।
### टीका

एवं विदित्वा सायं प्रातरग्निहोत्रं जुह्वता अश्वस्य मेध्यस्य प्रजापतेरेव लोम्नि लोम्नि हुतं भवति ।
### मन्त्रः
ए॒तद॑नुकृति ह स्म॒ वै पु॒रा ।
अश्व॑स्य॒ मेध्य॑स्य॒ लोम॑ल्ँलोमञ्जुह्वति ।

### टीका

एतदनुकरणीयं यस्य तदेतदनुकृति इदमेवानुकुर्वन्तः पुराकल्पे अश्वस्य लोम्नि लोम्नि जुह्वति स्म अद्यत्वे तु ज्ञानमात्रेणैव तत्फलसिद्धिरिति भावः । 'लट् स्मे' इति लट् । एवमुत्तरत्र द्रष्टव्यम् ॥
## मूलम्
यो वा अश्व॑स्य॒ मेध्य॑स्य प॒दे वेद॑ ।
अश्व॑स्यै॒व मेध्य॑स्य प॒देप॑दे जुहोति ।

द॒र्॒श॒पू॒र्ण॒मा॒सौ वा अश्व॑स्य॒ मेध्य॑स्य प॒दे ॥83॥  

यद्द॑र्शपूर्णमा॒सौ यज॑ते ।
अश्व॑स्यै॒व मेध्य॑स्य प॒देप॑दे जुहोति ।

### मन्त्रः
यो वा अश्व॑स्य॒ मेध्य॑स्य प॒दे वेदाश्व॑स्यै॒व मेध्य॑स्य प॒देप॑दे जुहोति ।

द॒र्॒श॒पू॒र्ण॒मा॒सौ वा अश्व॑स्य॒ मेध्य॑स्य प॒दे ॥

यद्द॑र्शपूर्णमा॒सौ यज॑त  अश्व॑स्यै॒व मेध्य॑स्य प॒देप॑दे जुहोति ।  

ए॒तद॑नुकृति ह स्म॒ वै पु॒रा ।  
अश्व॑स्य॒ मेध्य॑स्य प॒देप॑दे जुह्वति ।
### टीका
2संवत्सरात्मनः प्रजापतेः पदस्थानीयौ दर्शपूर्णमासौ अमावास्यापौर्णमास्यौ तयोः दर्शपूर्णमासयोः कर्मणोः कर्ता । गतमन्यत् ॥
## मूलम्
यो वा अश्व॑स्य॒ मेध्य॑स्य वि॒वर्त॑न॒व्ँवेद॑ ।
अश्व॑स्यै॒व मेध्य॑स्य वि॒वर्त॑नेविवर्तने जुहोति ।  

अ॒सौ वा आ॑दि॒त्योऽश्वः॑ ।
स आ॑हव॒नीय॒माग॑च्छति ।
तद्विव॑र्तते ।


यद॑ग्निहो॒त्रञ्जु॒होति॑ ।
अश्व॑स्यै॒व मेध्य॑स्य वि॒वर्त॑नेविवर्तने जुहोति ।

### मन्त्रः
यो वा अश्व॑स्य॒ मेध्य॑स्य वि॒वर्त॑न॒व्ँवेदाश्व॑स्यै॒व मेध्य॑स्य वि॒वर्त॑नेविवर्तने जुहोति ।  

अ॒सौ वा आ॑दि॒त्योऽश्वः॑ ।  

स आ॑हव॒नीय॒माग॑च्छति ।
तद्विव॑र्तते ।

यद॑ग्निहो॒त्रञ्जु॒होत्य् अश्व॑स्यै॒व मेध्य॑स्य वि॒वर्त॑नेविवर्तने जुहोति ।  

ए॒तद॑नुकृति ह स्म॒ वै पु॒रा ।
अ॑श्वस्य॒ मेध्य॑स्य वि॒वर्त॑नेविवर्तने जुह्वति ॥84॥  


### टीका
3संवत्सरात्मा प्रजापतिरादित्य एव । स एवाश्वत्वेन विवर्तते तस्य विवर्तनं आहवनीयप्रवेशः 'अग्निं वावादित्यस्सायं प्रविशति' इत्येवं विदित्वा अग्निहोत्रं जुह्वता अश्वस्य विवर्तने विवर्तने सर्वस्मिन् विवर्तनरूपे हुतं भवति । एवमीदृशप्रजापत्यात्मा अयमश्च इति अश्वस्यैव स्तुतिः ॥

इति भट्टभास्करमिश्रविरचिते ज्ञानयज्ञाख्ये यजुर्वेदभाष्ये अश्वमेधे तृतीयाष्टके नवमप्रपाठके त्रयोविंशोऽनुवाकः ॥
अश्वमेधस्समाप्तः ॥  
