---
title: ०९, वेदिकरणम् 
unicode_script: devanagari
---

### मन्त्रः
"दे॒वस्य॑ त्वा सवि॒तुᳶ प्र॑स॒व" इति॒ स्फ्यमाद॑त्ते॒ प्रसू᳚त्यै ।   
"अ॒श्विनो᳚र्बा॒हुभ्या॒"मित्या॑ह ।   
अ॒श्विनौ॒ हि दे॒वाना॑मध्व॒र्यू आस्ता᳚म् ।  
"पू॒ष्णो हस्ता᳚भ्या॒"मित्या॑ह॒ यत्यै᳚ ।  

#### टीका
1देवस्य त्वेति स्फ्यादानम् ॥ गतम् ॥

### मन्त्रः
"आद॑द॒ इन्द्र॑स्य बा॒हुर॑सि॒ दख्षि॑ण॒" इत्या॑ह ।  
इ॒न्द्रि॒यमे॒व यज॑माने दधाति ।  
"स॒हस्र॑भृष्टिश्श॒तते॑जा॒" इत्या॑ह ।  
रू॒पमे॒वास्यै॒तन्म॑हि॒मान॒व्ँव्याच॑ष्टे ।  
#### टीका
2इन्द्रस्येति सफ्यानुमन्त्रणम् ॥ आदद इति सावित्रशेषः ॥

### मन्त्रः
"वा॒युर॑सि ति॒ग्मते॑जा॒" इत्या॑ह ।  
तेजो॒ वै वा॒युः ॥68॥  
तेज॑ ए॒वास्मि॑न्दधाति ।

#### टीका
3वायुरिति तीक्ष्णीकरणम् ॥ तेजो वा इत्यादि । तेजोवृद्धिहेतुत्वात् ताच्छब्द्यम् ॥

### मन्त्रः
वि॒षाद्वै नामा॑सु॒र आ॑सीत् ।
#### टीका
4विषाद्वा इत्यादि ॥ विषमत्तीति विषात् । 'अदोऽनन्ने' इति विट् । आसुरः असुरस्यापत्यम् । शिवाद्यण्, अन्तोदात्तः । स्वार्थिकाणन्तो वा । असुरस्यापत्यस्यापि असुरत्वात्, न हि काकापत्यत्वात्काकः ।
## मूलम्
सो॑ऽबिभेत् ।
य॒ज्ञेन॑ मा दे॒वा अ॒भिभ॑विष्य॒न्तीति॑ ।
### मन्त्रः

सो॑ऽबिभेद् - य॒ज्ञेन॑ मा दे॒वा अ॒भिभ॑विष्य॒न्तीति॑ ।  
#### टीका
सोऽबिभेदित्यादि । गतम् ।
### मन्त्रः
स पृ॑थि॒वीम॒भ्य॑वमीत् ।
#### टीका
अभ्यवमीदिति । भीत्या पृथिव्या उपरि वमनं कृतवान् ।
### मन्त्रः
साऽमे॒ध्याऽभ॑वत् ।   
#### टीका

ततः सा पृथिवी अमेध्या अयज्ञार्हा अभवत् । 'ययतोश्चातदर्थे' इत्युत्तरपदान्तोदात्तत्वम् ।
## मूलम्
अथो॒ यदिन्द्रो॑ वृ॒त्रमहन्न्॑ ।
तस्य॒ लोहि॑तम्पृथि॒वीमनु॒ व्य॑धावत् ।
### मन्त्रः
अथो॒ यदिन्द्रो॑ वृ॒त्रमहन्न्‌॒ तस्य॒ लोहि॑तम्पृथि॒वीमनु॒ व्य॑धावत् ।  

साऽमे॒ध्याऽभ॑वत् ।

#### टीका
अनुव्यधावदिति । पृथिव्या उपरि विविधं अधावत्, सा चामेध्याऽभवत् ।
### मन्त्रः

"पृथि॑वि देवयज॒नी"त्या॑ह ॥69॥  
मेध्या॑मे॒वैना᳚न्देव॒यज॑नीङ्करोति ।

"ओष॑ध्यास्ते॒ मूल॒म्मा हिꣳ॑सिष॒"मित्या॑ह ।
ओष॑धीना॒महिꣳ॑सायै ।
#### टीका

पृथिवीति बर्हिःप्रहरणम् । देवयजनि इत्यामन्त्रणेन मेधार्हामेनां करोति ॥

### मन्त्रः

"व्र॒जङ्ग॑च्छ गो॒स्थान॒"मित्या॑ह ।  
छन्दाꣳ॑सि॒ वै व्र॒जो गो॒स्थानः॑ ।  
छन्दाꣵ॑स्ये॒वास्मै᳚ व्र॒जङ्गो॒स्थान॑ङ्करोति ।  
#### टीका
5व्रजमिति सतृणपुरीषहरणम् ॥ व्रजन्त्यस्मिन्निति व्रजः । गोचरादौ निपात्यते । गवां स्थानमधिकरणभूतो व्रजः । छन्दांसि शब्दानां स्थानाधिकरणत्वात् तत्साम्यादुत्करोपि तथोच्यते । सोऽपि हि प्रत्याश्रावणलक्षणस्य शब्दस्य स्थानं, एवं छन्दस्त्वेन उत्करस्य स्तुतिः । छन्दांस्येवेति छन्दांसीव व्रजं गोस्थानमुत्करं करोति ॥

### मन्त्रः

"वर्ष॑तु ते॒ द्यौ"रित्या॑ह ।  
वृष्टि॒र्वै द्यौः ।  
वृष्टि॑मे॒वाव॑रुन्धे ।  
#### टीका
6वर्षत्विति वेदिप्रत्यवेक्षणम् ॥ वृष्टिर्वा इति । अधिकरणे कर्तरि वा क्तिन् ॥


### मन्त्रः  
"ब॒धा॒न दे॑व सवितᳶ पर॒मस्या᳚म्परा॒वती"त्या॑ह ॥70॥  
द्वौ वाव पुरु॑षौ ।
## मूलम्
यञ्चै॒व द्वेष्टि॑ ।
यश्चै॑न॒न्द्वेष्टि॑ ।  
तावु॒भौ ब॑ध्नाति पर॒मस्या᳚म्परा॒वति॑ श॒तेन॒ पाशैः᳚ ।

### मन्त्रः  
यञ्चै॒व द्वेष्टि॒ यश्चै॑न॒न्द्वेष्टि॒ तावु॒भौ ब॑ध्नाति पर॒मस्या᳚म्परा॒वति॑ श॒तेन॒ पाशैः᳚ ।  
"यो᳚ऽस्मान्द्वेष्टि॒ यञ्च॑ व॒यन्द्वि॒ष्मस्तमतो॒ मा मौ॒"गित्या॒हानि॑म्रुक्त्ये ।  
#### टीका
7बधानेति निवपति ॥ अनिम्रुक्त्यै अनन्तर्धानाय तमतो देशात् मा मुच इति वचनम् ॥

### मन्त्रः
अ॒ररु॒र्वै नामा॑सु॒र आ॑सीत् ।  
स पृ॑थि॒व्यामुप॑म्लुप्तोऽशयत् ।   
तन्दे॒वा "अप॑हतो॒ऽररु॑ᳶ पृथि॒व्या" इति॑ पृथि॒व्या अपा᳚घ्नन्न् ।  
भ्रातृ॑व्यो॒ वा अ॒ररुः॑ ।  
## मूलम्
अप॑हतो॒ऽररु॑ᳶ पृथि॒व्या इति॒ यदाह॑ ॥71॥  
भ्रातृ॑व्यमे॒व पृ॑थि॒व्या अप॑हन्ति ।  

ते॑ऽमन्यन्त ।
दिव॒व्ँवा अ॒यमि॒तᳶ प॑तिष्य॒तीति॑ ।
### मन्त्रः

"अप॑हतो॒ऽररु॑ᳶ पृथि॒व्या" इति॒ यदाह॒ भ्रातृ॑व्यमे॒व पृ॑थि॒व्या अप॑हन्ति ।  

ते॑ऽमन्यन्त॒ - "दिव॒व्ँवा अ॒यमि॒तᳶ प॑तिष्य॒ती"ति॑ ।  

तम॒ररु॑स्ते॒ "दिव॒म्माऽस्का॒"निति॑ दि॒वᳶ पर्य॑बाधन्त ।
भ्रातृ॑व्यो॒ वा अ॒ररुः॑ ।

#### टीका
8अररुर्वा इति ॥ पूर्ववदासुरशब्दोऽणन्तोऽन्तोदात्तः । उपम्लुप्तः तिरोहितः अशयत् अशेत । म्लुचेरन्त्यविकारः छान्दसः, शेतेर्व्यत्ययेन शप् परस्मैपदं च ।
## मूलम्‌
अ॒ररु॑स्ते॒ दिव॒म्मा स्का॒निति॒ यदाह॑ ।  
भ्रातृ॑व्यमे॒व दि॒वᳶ परि॑बाधते ।

### मन्त्रः

"अ॒ररु॑स्ते॒ दिव॒म्मा स्का॒"निति॒ यदाह॒ भ्रातृ॑व्यमे॒व दि॒वᳶ परि॑बाधते ।  
स्त॒म्ब॒य॒जुर्ह॑रति ।  
पृ॒थि॒व्या ए॒व भ्रातृ॑व्य॒मप॑हन्ति ।   

द्वि॒तीयꣳ॑ हरति ॥72॥  
अ॒न्तरि॑ख्षादे॒वैन॒मप॑हन्ति ।

तृ॒तीयꣳ॑ हरति ।  
दि॒व ए॒वैन॒मप॑हन्ति ।  

तू॒ष्णीञ्च॑तु॒र्थꣳ ह॑रति ।  
अप॑रिमितादे॒वैन॒मप॑हन्ति ।  
#### टीका

तृतीयपर्याय शेषः - अररुस्ते दिवमिति । स्तम्बयजुर्हरतीति विधिः । स्फ्यप्रहृतानि तृणानि स्तम्बः तत्प्रधानो यज्ञावयवः स्तम्बयजुः, हरणीयं च सतृणं पुरीषमुपचारेणोच्यते । द्वितीयादीनि पदानि क्रियाविशेषणानि ॥

### मन्त्रः
असु॑राणा॒व्ँवा इ॒यमग्र॑ आसीत् ।   
#### टीका
9असुराणां वा इत्यादि ॥ इयं पृथिवी असुराणां स्वभूता पूर्वमासीत् ।
## मूलम्
याव॒दासी॑नᳶ परा॒पश्य॑ति ।
ताव॑द्दे॒वाना᳚म् ।
### मन्त्रः
याव॒दासी॑नᳶ परा॒पश्य॑ति॒ ताव॑द्दे॒वाना᳚म् ।

#### टीका

अनन्तर्हिते देशे आसीनो यावत्परा पश्यति दूरं पश्यति यावद्दूरं द्रष्टुं शक्नोति पुरुषः तावदेव देवानां स्वमासीत् । न तु कश्चिदपि पृथिव्यवयवो नित्यभूत आसीत् ।

## मूलम्
ते दे॒वा अ॑ब्रुवन्न् ।
अस्त्वे॒व नो॒ऽस्यामपीति॑ ॥73॥  
क्य॑न्नो दास्य॒थेति॑ ।  
याव॑थ्स्व॒यम्प॑रिगृह्णी॒थेति॑ ।  
### मन्त्रः
ते दे॒वा अ॑ब्रुव॒न्न् - "अस्त्वे॒व नो॒ऽस्यामपी"ति॑ ॥73॥  
"क्य॑न्नो दास्य॒थे"ति॑ ।  
"याव॑थ्स्व॒यम्प॑रिगृह्णी॒थे"ति॑ ।  

#### टीका
अथ देवाः असुरानब्रुवन् नः अस्माकमपि अस्यां पृथिव्यां नित्यस्वभूतः कश्चिदंशोऽस्त्वेव अवश्यमस्तु तत्र अस्मभ्यं क्यत् कियद्दास्यथेति । इकारलोपः छान्दसः ।

## मूलम्
ते वस॑व॒स्त्वेति॑ दख्षिण॒तᳶ पर्य॑गृह्णन्न् ।  
रु॒द्रास्त्वेति॑ प॒श्चात् ।  
आ॒दि॒त्यास्त्वेत्यु॑त्तर॒तः ।  

ते᳚ऽग्निना॒ प्राञ्चो॑ऽजयन्न् ।  
वसु॑भिर्दख्षि॒णा ।  
रु॒द्रैᳶ प्र॒त्यञ्चः॑ ।   
आ॒दि॒त्यैरुद॑ञ्चः ।   

यस्यै॒वव्ँवि॒दुषो॒ वेदि॑म्परिगृ॒ह्णन्ति॑ ॥74॥  
भव॑त्या॒त्मना᳚ ।   
परा᳚ऽस्य॒ भ्रातृ॑व्यो भवति ।
### मन्त्रः
"ते वस॑व॒स्त्वे"ति॑ दख्षिण॒तᳶ पर्य॑गृह्णन्न् ।   
"रु॒द्रास्त्वे"ति॑ प॒श्चात् +++(पर्य॑गृह्णन्न् )+++।  
"आ॒दि॒त्यास्त्वे"त्यु॑त्तर॒तः +++(पर्य॑गृह्णन्न् )+++।  

ते᳚ऽग्निना॒ प्राञ्चो॑ऽजयन्न् ।  
वसु॑भिर्दख्षि॒णा +++(अजयन्न्)+++।  
रु॒द्रैᳶ प्र॒त्यञ्चः॑ +++(अजयन्न्)+++।   
आ॒दि॒त्यैरुद॑ञ्चः +++(अजयन्न्)+++।   

यस्यै॒वव्ँवि॒दुषो॒ वेदि॑म्परिगृ॒ह्णन्ति॒ भव॑त्या॒त्मना॒ परा᳚ऽस्य॒ भ्रातृ॑व्यो भवति ।
#### टीका
अथ असुराः अब्रुवन् यूयं स्वयमेव यावत्परिगृह्णीथ तावद्युष्माकमस्त्विति । वसवस्त्वेत्याद्याः वेदिपरिग्रहणमन्त्राः । गतम् ॥

### मन्त्रः
"दे॒वस्य॑ सवि॒तुस्स॒व" इत्या॑ह॒ प्रसू᳚त्यै ।  
"कर्म॑ कृण्वन्ति वे॒धस॒" इत्या॑ह ।   
इ॒षि॒तꣳ हि कर्म॑ क्रि॒यते᳚ ।  

#### टीका
10देवस्य सवितुरिति वेदिखवननम् ॥ इषितं हीति ये हि वेधसो विधायकाः तैरिष्टं कर्तव्यं क्रियते तस्मादहमपि वेदिं खनामीति भावः ।
### मन्त्रः
पृ॒थि॒व्यै मेध्य॑ञ्चामे॒ध्यञ्च॒ व्युद॑क्रामताम् ।  
प्रा॒चीन॑मुदी॒चीन॒म्मेध्य᳚म् +++( व्युद॑क्रामताम् )+++।  
#### टीका

पृथिव्या इत्यादि । व्युत्क्रम्य पृथक्त्वेन स्थिते । प्रागञ्चितं प्राचीनम् । 'विभाषाञ्चेः' इति खः । एवं सर्वत्र ।
### मन्त्रः
प्र॒ती॒चीन॑न्दख्षि॒णाऽमे॒ध्यम् +++( व्युद॑क्रामताम् )+++।

#### टीका
दक्षिणा । 'दक्षिणादाच्' ।
अमेध्यमिति । पर्वूवदन्तोदात्तत्वम् ।   

### मन्त्रः
प्राची॒मुदी॑चीम्प्रव॒णाङ्क॑रोति ।  

मेध्या॑मे॒वैना᳚न्देव॒यज॑नीङ्करोति ॥75॥  

#### टीका
प्रवणां प्रकर्षेण वनित्रीम् । 'प्रनिरन्तः' इत्यादिना णत्वम्,

## मूलम्
प्राञ्चौ॑ वेद्य॒ꣳ॒सावुन्न॑यति ।
आ॒ह॒व॒नीय॑स्य॒ परि॑गृहीत्यै ।

प्र॒तीची॒ श्रोणी᳚ ।  
गार्ह॑पत्यस्य॒ परि॑गृहीत्यै ।  
अथो॑ मिथुन॒त्वाय॑ ।  

### मन्त्रः

प्राञ्चौ॑ वेद्य॒ꣳ॒सावुन्न॑यत्य् आहव॒नीय॑स्य॒ परि॑गृहीत्यै ।  

प्र॒तीची॒ श्रोणी॒ गार्ह॑पत्यस्य॒ परि॑गृहीत्या अथो॑ मिथुन॒त्वाय॑ ।

उद्ध॑न्ति ।  
## मूलम्
यदे॒वास्या॑ अमे॒ध्यम् ।
तदप॑हन्ति ।
### मन्त्रः

यदे॒वास्या॑ अमे॒ध्यन् तदप॑हन्ति ।

उद्ध॑न्ति ।  
तस्मा॒दोष॑धय॒ᳶ परा॑भवन्ति ॥76॥  

मूल॑ञ्छिनत्ति ।  
भ्रातृ॑व्यस्यै॒व मूल॑ञ्छिनत्ति ।
#### टीका
पराभवन्ति पक्वान्नश्यन्ति ।

### मन्त्रः
मूल॒व्ँवा अ॑ति॒तिष्ठ॒द्रख्षा॒ꣳ॒स्यनूत्पि॑पते ।  
## मूलम्
यद्धस्ते॑न छि॒न्द्यात् ।
कु॒न॒खिनी᳚ᳶ प्र॒जास्स्युः॑ ।
### मन्त्रः

यद्धस्ते॑न छि॒न्द्यात् कुन॒खिनी᳚ᳶ प्र॒जास्स्युः॑ ।

स्फ्येन॑ छिनत्ति ।  
वज्रो॒ वै स्फ्यः ।  
वज्रे॑णै॒व य॒ज्ञाद्रख्षा॒ꣳ॒स्यप॑हन्ति ।

#### टीका
मूलं वा इति । अतितिष्ठत् अतिक्रम्य मूलं अनु अनुलक्ष्य । यद्वा - मूलमतितिष्ठत् अतितिष्ठन्ति अधितिष्ठन्ति, रक्षांसि । वचनव्यत्ययः । अध्यर्थे अतिशब्दः । अनूत्पिपते अनुक्रमेणात्मानं रक्षन्ति, हवींषि वा भुञ्जते । व्यत्ययेन शपश्श्लुः, आत्मनेपदं च ।
### मन्त्रः
पि॒तृ॒दे॒व॒त्याऽति॑खाता ।  
इय॑तीङ्खनति ॥77॥  

#### टीका

अतिखाता द्व्यङ्गुलादिप्रमाणातिरेकेण खाता, तस्मात् इयतीं एतावतीं प्रादेशप्रमाणवतीं इत्यभिनयेन दर्शयति ।

### मन्त्रः
प्र॒जाप॑तिना यज्ञमु॒खेन॒ सम्मि॑ताम् ।  

#### टीका
प्रजापतिना यज्ञमुखेन सम्मितां तुल्यप्रमाणां उभयोः प्रादेशप्रमाणत्वात् । यद्वा - यज्ञमुखस्य प्रजापतित्वेन प्रस्तुतिः मुखं च सर्वेषां प्रादेशमात्रमिति ॥
## मूलम्

प्र॒जाप॑तिना यज्ञमु॒खेन॒ सम्मि॑ताम् ।  
वेदि॑र्दे॒वेभ्यो॒ निला॑यत ।  


### मन्त्रः
प्र॒जाप॑तिना यज्ञमु॒खेन॒ सम्मि॑ताव्ँ वेदि॑र्दे॒वेभ्यो॒ निला॑यत ।
ताञ्च॑तुरङ्गु॒लेऽन्व॑विन्दन्न् ।  
तस्मा᳚च्चतुरङ्गु॒लङ्खेया᳚ ।  

च॒तु॒र॒ङ्गु॒लङ्ख॑नति ।  
च॒तु॒र॒ङ्गु॒ले ह्योष॑धयᳶ प्रति॒तिष्ठ॑न्ति ।  
आ प्र॑ति॒ष्ठायै॑ खनति ।  

यज॑मानमे॒व प्र॑ति॒ष्ठाङ्ग॑मयति ।  
द॒ख्षि॒ण॒तो वर्षी॑यसीङ्करोति ।    
दे॒व॒यज॑नस्यै॒व रू॒पम॑कः ॥78॥  

#### टीका
11वेदिर्देवेभ्य इति चतुरङ्गुलत्वविधिः ॥ निलायत । 'उपसर्गस्यायतौ' इति लत्वम् । चतुरङ्गुले चतुरङ्गुलप्रमाणे परिमाणशब्दोऽयम् । 'अङ्गुलेर्वारुणि' इति अच् समासान्तः । वर्षीयसीं उत्तरतो वृद्धतरां अकः करोति । 'मन्त्रे घस' इति च्लेर्लुक्, लङि वा शपो लुक् ।

## मूलम्
पुरी॑षवतीङ्करोति ।  
प्र॒जा वै प॒शव॒ᳶ पुरी॑षम् ।  
प्र॒जयै॒वैन॑म्प॒शुभि॒ᳶ पुरी॑षवन्तङ्करोति ।  
उत्त॑रम्परिग्रा॒हम्परि॑गृह्णाति ।  

## मूलम्
ए॒ताव॑ती॒ वै पृ॑थि॒वी ।  
याव॑ती॒ वेदिः॑ ।
तस्या॑ ए॒तावत॑ ए॒व भ्रातृ॑व्यन्नि॒र्भज्य॑ ।
आ॒त्मन॒ उत्त॑रम्परिग्रा॒हम्परि॑गृह्णाति ।

### मन्त्रः
ए॒ताव॑ती॒ वै पृ॑थि॒वी याव॑ती॒ वेदिः॑ ।  
तस्या॑ ए॒तावत॑ ए॒व भ्रातृ॑व्यन्नि॒र्भज्य॑ आ॒त्मन॒ उत्त॑रम्परिग्रा॒हम्परि॑गृह्णाति ।  

''ऋ॒तम॑स्यृत॒सद॑नमस्यृत॒श्रीर॒सी''त्या॑ह ।   
य॒था॒य॒जुरे॒वैतत् ॥79॥  
#### टीका
पुरीषवतीं मृदा पूर्णां एतां वेदिं च करोति पुरीषवतीं वेदिरेव तत्र वेद्या उत्तरपरिग्रहणेन । तस्याः वेद्याः सम्बन्धिनः एवावतः प्रदेशात् सर्वपृथिवीप्रमाणप्रमितात् तत्रतत्र स्थितं भ्रातृव्यं निर्भज्य उत्सार्य आत्मार्थं सर्वामपि पृथिवीं आत्मसात्कर्तुं उत्तरं परिग्राहं परिगृह्णाति । 'परौ यज्ञे' इति घञ् । तत्र 'ऋतमसि'18 इत्यादयः उत्तरपरिग्रहणमन्त्राः ॥
## मूलम्
क्रू॒रमि॑व॒ वा ए॒तत्क॑रोति ।
यद्वेदि॑ङ्क॒रोति॑ ।  

धा अ॑सि स्व॒धा अ॒सीति॑ योयुप्यते॒ शान्त्यै᳚ ।  
उ॒र्वी चासि॒ वस्वी॑ चा॒सीत्या॑ह ।  
उ॒र्वीमे॒वैना॒व्ँवस्वी᳚ङ्करोति ।

पु॒रा क्रू॒रस्य॑ वि॒सृपो॑ विरफ्शि॒न्नित्या॑ह मेध्य॒त्वाय॑ ।  
उ॒दा॒दाय॑ पृथि॒वीञ्जी॒रदा॑नु॒र्यामैर॑यञ्च॒न्द्रम॑सि स्व॒धाभि॒रित्या॑ह ।  

यदे॒वास्या॑ अमे॒ध्यम् ।
तद॑प॒हत्य॑ ।
मेध्या᳚न्देव॒यज॑नीङ्कृ॒त्वा ॥80॥
यद॒दश्च॒न्द्रम॑सि॒ मेध्य᳚म् ।
तद॒स्यामेर॑यति ।

तान्धीरा॑सो अनु॒दृश्य॑ यजन्त॒ इत्या॒हानु॑ख्यात्यै ।
### मन्त्रः
क्रू॒रमि॑व॒ वा ए॒तत्क॑रोति॒ यद्वेदि॑ङ्क॒रोति॑ ।    

''धा अ॑सि स्व॒धा अ॒सी''ति॑ योयुप्यते॒ शान्त्यै᳚ ।  
''उ॒र्वी चासि॒ वस्वी॑ चा॒सी''त्या॑ह ।  
उ॒र्वीमे॒वैना॒व्ँवस्वी᳚ङ्करोति ।

''पु॒रा क्रू॒रस्य॑ वि॒सृपो॑ विरफ्शि॒न्नि''त्या॑ह मेध्य॒त्वाय॑ ।  

''उ॒दा॒दाय॑ पृथि॒वीञ्जी॒रदा॑नु॒र्यामैर॑यञ्च॒न्द्रम॑सि स्व॒धाभि॒''रित्या॑ह ।  

यदे॒वास्या॑ अमे॒ध्यन् तद॑प॒हत्य॒ मेध्या᳚न्देव॒यज॑नीङ्कृ॒त्वा यद॒दश्च॒न्द्रम॑सि॒ मेध्य॒न् तद॒स्यामेर॑यति ।   

''तान्धीरा॑सो अनु॒दृश्य॑ यजन्त॒'' इत्या॒हानु॑ख्यात्यै ।
#### टीका
12क्रूरमिवेति॥ हिंसात्वात् खननस्य । धा असीति समीकरणम् । योयुप्यते भृशं विमोहयति समीकरणेन खातानि तिरोदधाति । यूप विमोहने । तच्छान्त्यै भवति खननापराधच्छादनेन सुखायैव भवति ।  

एरयति आगमयति । ईर प्रेरणे ॥
## मूलम्
प्रोख्ष॑णी॒रासा॑दय ।  
इ॒ध्माब॒र्हिरुप॑सादय ।  

स्रु॒वञ्च॒ स्रुच॑श्च॒ सम्मृ॑ड्ढि ।  
पत्नी॒ꣳ॒ सन्न॑ह्य ।
आज्ये॑नो॒देहीत्या॑हानुपू॒र्वता॑यै ।

प्रोख्ष॑णी॒रासा॑दयति ।  
आपो॒ वै र॑ख्षो॒घ्नीः ॥81॥  
रख्ष॑सा॒मप॑हत्यै ।

स्फ्यस्य॒ वर्त्म᳚न्थ्सादयति ।  
य॒ज्ञस्य॒ सन्त॑त्यै ।

उ॒वाच॒ हासि॑तो दैव॒लः ।  
ए॒ताव॑ती॒र्वा अ॒मुष्मि॑ल्ँलो॒क आप॑ आसन्न् ।  

याव॑ती॒ᳶ प्रोख्ष॑णी॒रिति॑ ।  
तस्मा᳚द्ब॒ह्वीरा॒साद्याः᳚ ।  
### मन्त्रः
''प्रोख्ष॑णी॒रासा॑दय'' ''इ॒ध्माब॒र्हिरुप॑सादय'' ''स्रु॒वञ्च॒ स्रुच॑श्च॒ सम्मृ॑ड्ढि''  ''पत्नी॒ꣳ॒ सन्न॑ह्य''  आज्ये॑नो॒देही''त्या॑हानुपू॒र्वता॑यै ।  

प्रोख्ष॑णी॒रासा॑दयति ।  
आपो॒ वै र॑ख्षो॒घ्नीः ॥81॥  
रख्ष॑सा॒मप॑हत्यै ।

स्फ्यस्य॒ वर्त्म᳚न्थ्सादयति॒ य॒ज्ञस्य॒ सन्त॑त्यै ।  
उ॒वाच॒ हासि॑तो दैव॒लः- ''ए॒ताव॑ती॒र्वा अ॒मुष्मि॑ल्ँलो॒क आप॑ आसन्न्॒ याव॑ती॒ᳶ प्रोख्ष॑णी॒''रिति॒ तस्मा᳚द्ब॒ह्वीरा॒साद्याः᳚ ।


#### टीका
13प्रोक्षणीरित्यादि संप्रैषः ॥ अनुपूर्वतायै अनुक्रमेण अनुष्ठानाय ।  
यावतीरिति । यावत्यः प्रोक्षण्यः तावत्य एव देवलोके आपो वर्तन्ते तस्मात् बह्व्यः आपः आसाद्याः यथा देवानां पर्याप्ता भवन्ति ॥

### मन्त्रः
स्फ्यमु॒दस्यन्न्॑ ।  
यन्द्वि॒ष्यात्तन्ध्या॑येत् ।   
शु॒चैवैन॑मर्पयति ॥82॥

#### टीका
14स्फ्यमित्यादि ॥ गतम् ॥


इति तैत्तिरीये ब्राह्मणे तृतीये द्वितीये नवमः ॥  
