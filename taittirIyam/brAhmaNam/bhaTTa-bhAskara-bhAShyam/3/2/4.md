---
title: ०४, हविर्निर्वापः 
unicode_script: devanagari
---

### मन्त्रः
"कर्म॑णे वान्दे॒वेभ्य॑श्शकेय॒"मित्या॑ह॒ शक्त्यै᳚ ।  

#### टीका
1कर्मणे वामित्यादि ॥ 'कर्मणे वाम्' इतीह कर्मारम्भे हस्तयोस्संमर्शनम् ।
### मन्त्रः
य॒ज्ञस्य॒ वै सन्त॑ति॒मनु॑ प्र॒जाᳶ प॒शवो॒ यज॑मानस्य॒ सन्ता॑यन्ते ।   
य॒ज्ञस्य॒ विच्छि॑त्ति॒मनु॑ प्र॒जाᳶ प॒शवो॒ यज॑मानस्य॒ विच्छि॑द्यन्ते ।  
य॒ज्ञस्य॒ सन्त॑तिरसि य॒ज्ञस्य॑ त्वा॒ सन्त॑त्यै स्तृणामि॒ सन्त॑त्यै ।  

#### टीका
यज्ञस्य वा इति । लक्षणेऽनोः कर्मप्रवचनीयत्वम् ।
### मन्त्रः
"त्वा य॒ज्ञस्ये"त्याह॑व॒नीया॒थ्सन्त॑नोति ।  
यज॑मानस्य प्र॒जायै॑ पशू॒नाꣳ सन्त॑त्यै ।  
#### टीका
आहवनीयादिति । गार्हपत्यात्प्रक्रम्य संततामुलपराजीं स्तृणात्याहवनीयात् ॥

### मन्त्रः
अ॒पᳶ प्रण॑यति ।  
श्र॒द्धा वा आपः॑ ।  
श्र॒द्धामे॒वारभ्य॑ प्र॒णीय॒ प्रच॑रति ।      

#### टीका
2अपः प्रणयतीत्यसकृद्विधानं फलविशेषार्थम् ।
सर्वैः श्रद्धेयत्वादपां श्रद्धात्वम् ।
### मन्त्रः
अ॒पᳶ प्रण॑यति ।  
य॒ज्ञो वा आपः॑ ॥ 28॥  
य॒ज्ञमे॒वारभ्य॑ प्र॒णीय॒ प्रच॑रति ।

#### टीका
इष्टसाधनत्वात् यज्ञत्वमपाम् ।
प्रचरणं प्रयोगः ।
### मन्त्रः
अ॒पᳶ प्रण॑यति ।  
वज्रो॒ वा आपः॑ ।  
वज्र॑मे॒व भ्रातृ॑व्येभ्यᳶ प्र॒हृत्य॑ प्र॒णीय॒ प्रच॑रति ।


#### टीका
अरिष्टशमनत्वाद्वज्रत्वम् ।

### मन्त्रः
अ॒पᳶ प्रण॑यति ।    
आपो॒ वै र॑ख्षो॒घ्नीः ।  
रख्ष॑सा॒मप॑हत्यै ।  

अ॒पᳶ प्रण॑यति ।  
आपो॒ वै दे॒वाना᳚म्प्रि॒यन्धाम॑ ।  
दे॒वाना॑मे॒व प्रि॒यन्धाम॑ प्र॒णीय॒ प्रच॑रति ॥29॥  

अ॒पᳶ प्रण॑यति ।  
आपो॒ वै सर्वा॑ दे॒वताः᳚ ।   
दे॒वता॑ ए॒वारभ्य॑ प्र॒णीय॒ प्रच॑रति ।

#### टीका
सर्व देवताप्रीणनत्वात् सर्व देवतात्वम् ॥

### मन्त्रः
"वेषा॑य॒ त्वे"त्या॑ह ।  
वेषा॑य॒ ह्ये॑नदाद॒त्ते ।  

#### टीका
3वेषाय त्वेति शूर्पादानम् ॥ वेषाय व्यापनाय कर्मणे शूर्पमादत्ते॥

### मन्त्रः
"प्रत्यु॑ष्ट॒ꣳ॒ रख्ष॒ᳶ प्रत्यु॑ष्टा॒ अरा॑तय॒" इत्या॑ह ।  
रख्ष॑सा॒मप॑हत्यै ।

#### टीका
4प्रत्युष्टमिति प्रतितपनम् ॥

### मन्त्रः
"धूर॒सी"त्या॑ह।  
ए॒ष वै धुर्यो॒ऽग्निः ।   
तय्ँ यदनु॑पस्पृश्याती॒याद् अ॒ध्व॒र्युञ्च॒ यज॑मानञ्च॒ प्रद॑हेत् ।  
उ॒प॒स्पृश्यात्ये॑त्य् अ॒ध्व॒र्योश्च॒ यज॑मानस्य॒ चाप्र॑दाहाय ।  

#### टीका
5धूरसीति धुरोऽभिमर्शनम् ॥ धुर्य इति । यज्ञस्य धुरो वोढा धुर्यः । 'धुरो यढ्ढकौ' ॥

### मन्त्रः
"धूर्व॒ तय्ँ यो᳚स्मान्धूर्व॑ति॒ तन्धू᳚र्व॒ यव्ँव॒यन्धूर्वा॑म॒" इत्या॑ह ।   
द्वौ वाव पुरु॑षौ ।   
यञ्चै॒व धूर्व॑ति॒ यश्चै॑न॒न्धूर्व॑ति॒ तावु॒भौ शु॒चाऽर्प॑यति ।   

#### टीका
6धूर्वन्तमिति ॥ धुर्वी हिंसायाम् । 'उपधायां च' इति दीर्घत्वम् ॥

### मन्त्रः
"त्वन्दे॒वाना॑मसि॒ सस्नि॑तम॒म्पप्रि॑तम॒ञ्जुष्ट॑तम॒व्ँवह्नि॑तमन्देव॒हूत॑म॒"मित्या॑ह ।   
य॒था॒य॒जुरे॒वैतत् ॥ 31॥  

अह्रु॑तमसि हवि॒र्धान॒मित्या॒हाना᳚र्त्यै ।  
"दृꣳह॑स्व॒ मा ह्वा॒"रित्या॑ह॒ धृत्यै᳚ ।  
#### टीका
7त्वं देवानामिति अनसोऽभिमन्त्रणम् ॥ यथायजुर्वदति अनसो माहात्म्यं तथा सर्वमेतदस्त्वेव ॥

### मन्त्रः
"मि॒त्रस्य॑ त्वा॒ चख्षु॑षा॒ प्रेख्ष॒" इत्या॑ह मित्र॒त्वाय॑ ।   
"मा भेर्मा सव्ँ वि॑क्था॒ मा त्वा॑ हिꣳसिष॒"मित्या॒हाहिꣳ॑सायै ।   
यद्वै किञ्च॒ वातो॒ नाभि॒वाति॒ तथ्सर्व॑व्ँवरुणदेव॒त्य᳚म् ।   
#### टीका
8मित्रस्य त्वेति पुरोडाशीयानां प्रोक्षणम् ॥

### मन्त्रः
"उ॒रु वाता॒ये"त्या॑ह ।   
अवा॑रुणमे॒वैन॑त्करोति ।   
#### टीका
9उरुवातायेति तृणादिनिरसनम् ॥ यद्वातो न प्रविशति तद्वरुणदेवत्यं वारकेण तमसा गृहीतं, तत् तस्मात् तृणादिनिरसनेन वातसञ्चारार्थं महानवकाशः क्रियत इति यावत् ॥

### मन्त्रः
"दे॒वस्य॑ त्वा सवि॒तुᳶ प्र॑स॒व" इत्या॑ह॒ प्रसू᳚त्यै ।

"अ॒श्विनो᳚र्बा॒हुभ्या॒"मित्या॑ह ॥ 32॥  
अ॒श्विनौ॒ हि दे॒वाना॑मध्व॒र्यू आस्ता᳚म् ।  

"पू॒ष्णो हस्ता᳚भ्या॒"मित्या॑ह॒ यत्यै᳚ ।

"अ॒ग्नये॒ जुष्ट॒न्निर्व॑पा॒मी"त्या॑ह ।  
अ॒ग्नय॑ ए॒वैना॒ञ्जुष्ट॒न्निर्व॑पति ।   

त्रिर्यजु॑षा ।   
त्रय॑ इ॒मे लो॒काः ।  
ए॒षाल्ँ लो॒काना॒माप्त्यै᳚ ।  

तू॒ष्णीञ्च॑तु॒र्थम् ।  
अप॑रिमितमे॒वाव॑रुन्धे ।
स ए॒वमे॒वानु॑पू॒र्वꣳ ह॒वीꣳषि॒ निर्व॑पति ॥33॥  
#### टीका
10देवस्यत्वेति हविषो निर्वापणम् ॥ व्याख्यातम् । हवींषीति । अग्नीषोमीयादीनि ॥

### मन्त्रः
"इ॒दन्दे॒वाना॑मि॒दमु॑ नस्स॒हे"त्या॑ह॒ व्यावृ॑त्यै ।

#### टीका
11इदं देवानामिति निरुप्ताभिमर्शनम् ॥ इदमु न इति निरुप्तशेषाभिमर्शनम् । व्यावृत्तिः निरुप्तानिरुप्तविभागः ॥

### मन्त्रः
"स्फा॒त्यै त्वा॒ नारा᳚त्या॒" इत्या॑ह॒ गुप्त्यै᳚ ।
## मूलम्
तम॑सीव॒ वा ए॒षो᳚ऽन्तश्च॑रति ।
यᳶ प॑री॒णहि॑ ।

### मन्त्रः
तम॑सीव॒ वा ए॒षो᳚ऽन्तश्च॑रति॒ यᳶ प॑री॒णहि॑ ।

#### टीका
12स्फात्या इति कोष्ठादौ शिष्टावपनम् ॥ परीणत् गहम्, आवपनं वा ॥

### मन्त्रः
"सुव॑र॒भि विख्ये॑षव्ँ वैश्वान॒रञ्ज्योति॒"रित्या॑ह ।
#### टीका
13सुवरिति आहवनीयानुवीक्षणम् ॥

### मन्त्रः
सुव॑रे॒वाभि विप॑श्यति वैश्वान॒रञ्ज्योतिः॑ ।   
द्यावा॑पृथि॒वी ह॒विषि॑ गृही॒त उद॑वेपेताम् ।
#### टीका

सुवरेवेति । सुष्ठु श्रेयसां गमयितृ ज्योतिः आहवनीयम् ॥

### मन्त्रः
"दृꣳह॑न्ता॒न्दुर्या॒ द्यावा॑पृथि॒व्यो"रित्या॑ह ।  
गृ॒हाणा॒न्द्यावा॑पृथि॒व्योर्धृत्यै᳚ ।  
#### टीका
14दृंहन्तामिति गृहानुवीक्षणम् ॥

### मन्त्रः
"उ॒र्व॑न्तरि॑ख्ष॒मन्वि॒ही"त्या॑ह॒ गत्यै᳚ ।

#### टीका
15उर्विति गमनम् ॥

### मन्त्रः
"अदि॑त्यास्त्वो॒पस्थे॑ सादया॒मी"त्या॑ह ।  
इ॒यव्ँ वा अदि॑तिः ।   
अ॒स्या ए॒वैन॑दु॒पस्थे॑ सादयति ।  

#### टीका
16अदित्या इति परेण गार्हपत्यमाहवनीयं वा सादनम् ॥

"अग्ने॑ ह॒व्यꣳ र॑ख्ष॒स्वे"त्या॑ह॒ गुप्त्यै᳚ ॥34॥  
### मन्त्रः

#### टीका
17अग्ने हव्यमिति गार्हपत्याभिमन्त्रणम् ॥

इति ब्राह्मणे तृतीये द्वितीये चतुर्थोऽनुवाकः ॥  
