---
title: १०, पत्नीयोक्त्रविमोकः

unicode_script: devanagari
---

## मूलम्
यो वा अय॑थादेवतय्ँ य॒ज्ञमु॑प॒चर॑ति ।
आ दे॒वता᳚भ्यो वृश्च्यते ।
पापी॑यान्भवति ।  

### मन्त्रः
यो वा अय॑थादेवतय्ँ य॒ज्ञमु॑प॒चर॑त्य्॒ आ दे॒वता᳚भ्यो वृश्च्यते॒ पापी॑यान्भवति ।  
<details><summary>भट्टभास्करटीका</summary>

1यो वा इत्यादि ॥ यो यस्य देवता तद्यथादेवतं, स्वया देवतया यज्ञं यो नोपचरति स देवताभ्य आवृश्च्यते पापतरश्च भवति । विपर्यये विपर्ययः ।
</details>

## मूलम्
यो य॑थादेव॒तम् ।
न दे॒वता᳚भ्य॒ आवृ॑श्च्यते ।
वसी॑यान्भवति ।

### मन्त्रः

यो य॑थादेव॒तन् न दे॒वता᳚भ्य॒ आवृ॑श्च्यते॒ वसी॑यान्भवति ।
<details><summary>भट्टभास्करटीका</summary>

वसीयान् वसुमत्तरः । 'विन्मतोर्लुक्' 'टेः' इति टिलोपः ।
</details>

### मन्त्रः
वा॒रु॒णो वै पाशः॑ ।  
"इ॒मव्ँ विष्या॑मि॒ वरु॑णस्य॒ पाश॒"मित्या॑ह ।  
व॒रु॒ण॒पा॒शादे॒वैना᳚म्मुञ्चति ।  
## मूलम्
स॒वि॒तृप्र॑सूतो यथादेव॒तम् ॥ 72॥  
न दे॒वता᳚भ्य॒ आवृ॑श्च्यते ।
वसी॑यान्भवति ।

### मन्त्रः

स॒वि॒तृप्र॑सूतो यथादेव॒तन् न दे॒वता᳚भ्य॒ आवृ॑श्च्यते॒ वसी॑यान्भवति ।  

"धा॒तुश्च॒ योनौ॑ सुकृ॒तस्य॑ लो॒क" इत्या॑ह ।  
अ॒ग्निर्वै धा॒ता ।   

पुण्य॒ङ्कर्म॑ सुकृ॒तस्य॑ लो॒कः ।  

अ॒ग्निरे॒वैना᳚न्धा॒ता ।   
पुण्ये॒ कर्म॑णि सुकृ॒तस्य॑ लो॒के द॑धाति ।

<details><summary>भट्टभास्करटीका</summary>

इदानीं तां देवतां दर्शयति - वारुणो वा इति । 'इमं विष्यामि' इति पत्न्या योक्त्रपाशविमोचनं सवित्राऽनुज्ञात एव यथादेवतमुपचरति ततः एनां पत्नीं वरुणपाशात् मुञ्चति ।
</details>

### मन्त्रः
"स्यो॒नम्मे॑ स॒ह पत्या॑ करो॒मी"त्या॑ह ।   
आ॒त्मन॑श्च॒ यज॑मानस्य॒ चाना᳚त्यै स॒न्त्वाय॑ ।  
<details><summary>भट्टभास्करटीका</summary>

अनात्त्यै अखण्डनाय । द्यतेः 'अच उपसर्गात्तः' इति तत्त्वम् । सन्त्वाय नित्यं सङ्गत्वाय 'सह' इति मन्त्रपदात् ससाधनक्रियावदुपसर्गात् भावप्रत्ययः ॥
</details>

### मन्त्रः
"समायु॑षा॒ सम्प्र॒जये"त्या॑ह ॥73॥  
आ॒शिष॑मे॒वैतामाशा᳚स्ते पूर्णपा॒त्रे ।

<details><summary>भट्टभास्करटीका</summary>

2समायुषेति पूर्णपात्रानयने पत्न्याः जपः ॥ पूर्णपात्रविषयां एतामाशिषमाशास्ते ।
</details>

### मन्त्रः
अ॒न्त॒तो॑ऽनु॒ष्टुभा᳚ ।   
चतु॑ष्प॒द्वा ए॒तच्छन्द॒ᳶ प्रति॑ष्ठित॒म्पत्नि॑यै पूर्णपा॒त्रे भ॑वति ।  
अ॒स्मिल्ँ लो॒के प्रति॑तिष्ठा॒नीति॑ ।  
अ॒स्मिन्ने॒व लो॒के प्रति॑तिष्ठति ।
<details><summary>भट्टभास्करटीका</summary>

अनुष्टुभेति । 'समायुषा'12 इत्यनया । पत्न्याः पूर्णपात्रे इदं चतुष्पत् अनुष्टुप् छन्दः प्रतिष्ठितमवस्थितं भवति यतः, तस्याभिप्रायं ब्रूमः - अस्मिन् लोके प्रतिष्ठितो भूयासं इत्यनेनाभिप्रायेण तत्तथा क्रियते, तस्मात् पत्नी अस्मिन् लोके प्रतितिष्ठति अनेन कर्मणा ।
</details>

### मन्त्रः

अथो॒ वाग्वा अ॑नु॒ष्टुक् ।  
वाङ्मि॑थु॒नम् ।  
आपो॒ रेत॑ᳶ प्र॒जन॑नम् ।

<details><summary>भट्टभास्करटीका</summary>

अथो अपि च सर्वं वाङ्मयं अनुष्टुवेव मुख्यत्वात् । किञ्च - एतस्मादेव कारणात् वागेव आपो रेत इत्येतत् मिथुनं प्रजननं प्रजोत्पत्तिनिमित्तं भवति ।
</details>

### मन्त्रः

ए॒तस्मा॒द्वै मि॑थु॒नाद्वि॒द्योत॑मानस्स्त॒नय॑न्वर्षति ।  
रेत॑स्सि॒ञ्चन्न् ॥74॥  
प्र॒जाᳶ प्र॑ज॒नयन्न्॑ ।
<details><summary>भट्टभास्करटीका</summary>

अत एव कारणात् एतस्मान्मिथुनात् अद्भ्यो रेतसश्च हेतोः विद्योतमानः विद्युतं उत्पादयन् स्तनयन् शब्दायमानो हि वर्षति, तथा रेतस्सिक्त्वा प्रजाः प्रजनयंश्च शब्दायमानो भवति । तदिदं सर्वं पूर्णपात्रस्य अनुप्रतिष्ठितत्वात् भवति ॥
</details>

## मूलम्
यद्वै य॒ज्ञस्य॒ ब्रह्म॑णा यु॒ज्यते᳚ ।
ब्रह्म॑णा॒ वै तस्य॑ विमो॒कः ।  
अ॒द्भिश्शान्तिः॑ ।
विमु॑क्त॒व्ँवा ए॒तर्हि॒ योक्त्र॒म्ब्रह्म॑णा ।
### मन्त्रः
यद्वै य॒ज्ञस्य॒ ब्रह्म॑णा यु॒ज्यते॒ ब्रह्म॑णा॒ वै तस्य॑ विमो॒को अ॒द्भिश्शान्ति॒र् विमु॑क्त॒व्ँवा ए॒तर्हि॒ योक्त्र॒म्ब्रह्म॑णा ।
<details><summary>भट्टभास्करटीका</summary>

3यद्वा इत्यादि ॥ ब्रह्मणा मन्त्रेण यज्ञसंबन्धि यद्युज्यते तस्य विमोकोपि ब्रह्मणैव न्याय्यः । तत्राद्भिरेव शान्तिः सुखं भवति यागविमोकापचारक्षाळनात् ।
</details>

### मन्त्रः
आ॒दायै॑न॒त्पत्नी॑ स॒हाप उप॑गृह्णीते॒ शान्त्यै᳚ ।   
अ॒ञ्ज॒लौ पू᳚र्णपा॒त्रमा न॑यति ।   
रेत॑ ए॒वास्या᳚म्प्र॒जान्द॑धाति ।  
<details><summary>भट्टभास्करटीका</summary>

इदानीं च योक्त्रं ब्रह्मणा विमुक्तं तस्मादत्राप्यद्भिः भाव्यमित्याह - आदायेति । एनत् योक्त्रं अञ्जलावादाय तेन सहाप उपगृह्णीते पत्नी, तत् शान्त्यै भवति ।
</details>

### मन्त्रः
प्र॒जया॒ हि म॑नु॒ष्य॑ᳶ पू॒र्णः ।   
मुख॒व्ँविमृ॑ष्टे ।  
अ॒व॒भृ॒थस्यै॒व रू॒पङ्कृ॒त्वोत्ति॑ष्ठति ॥75॥  

#### टीका
उक्तं पूर्णपात्रानयनस्य प्रजाधारणं फलं, तत्र विशेषग्रहणे किं प्रमाणमित्याह - प्रजयेति । प्रजयैव मनुष्यस्य पूरणं भवति न क्षेत्रादिना तस्मादेवमुक्तमिति । अवभृथस्थानीयं मुखविमार्जनं कुत्वा उत्तिष्ठति पत्नी ॥



इति तृतीये तृतीये दशमोऽनुवाकः ॥  
