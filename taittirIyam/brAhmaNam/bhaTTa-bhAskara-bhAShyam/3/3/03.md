---
title: ०३, पत्नीसन्नहनम्  
unicode_script: devanagari
---

## मूलम्
अय॑ज्ञो॒ वा ए॒षः ।
यो॑ऽप॒त्नीकः॑ ।
### मन्त्रः
अय॑ज्ञो॒ वा ए॒ष यो॑ऽप॒त्नीकः॑ ।
#### टीका
1अयज्ञो वा इत्यादि ॥ यज्ञोऽप्ययज्ञः यज्ञकार्याकरणात्, यथा पुत्रकार्याकरणात् पुत्रोऽप्यपुत्र इत्युच्यते ।
## मूलम्
न प्र॒जाᳶ प्रजा॑येरन्न् ।
पत्न्यन्वा᳚स्ते ।
य॒ज्ञमे॒वाकः॑ ।  
प्र॒जाना᳚म्प्र॒जन॑नाय ।
### मन्त्रः
न प्र॒जाᳶ प्रजा॑येर॒न्न् पत्न्यन्वा᳚स्ते य॒ज्ञमे॒वाकः॑ , प्र॒जाना᳚म्प्र॒जन॑नाय ।
#### टीका
अन्वास्ते गार्हपत्यमनुगताऽऽस्ते । तथा कुर्वन्ती अयज्ञापनोदनेन यज्ञमेवाकः करोति । लुङि पूर्ववत् च्लेर्लुक् ।

## मूलम्
यत्तिष्ठ॑न्ती स॒न्नह्ये॑त ।
प्रि॒यं ज्ञा॒तिꣳ रु॑न्ध्यात् ।
### मन्त्रः
यत्तिष्ठ॑न्ती स॒न्नह्ये॑त प्रि॒यं ज्ञा॒तिꣳ रु॑न्ध्यात् ।

#### टीका
प्रियमिति मातरं पितरं वा, उच्चलितत्वात् ।
## मूलम्
आसी॑ना॒ सन्न॑ह्यते ।
आसी॑ना॒ ह्ये॑षा वी॒र्य॑ङ्क॒रोति॑ ॥11॥   

### मन्त्रः
आसी॑ना॒ सन्न॑ह्यत॒ आसी॑ना॒ ह्ये॑षा वी॒र्य॑ङ्क॒रोति॑ ॥11॥  
#### टीका
आसीना हि वीर्यवती स्त्री भवति न तथा तिष्ठन्ती ।

## मूलम्
यत्प॒श्चात्प्राच्य॒न्वासी॑त ।
अ॒नया॑ स॒मद॑न्दधीत ।
### मन्त्रः
यत्प॒श्चात्प्राच्य॒न्वासी॑ता॒नया॑ स॒मद॑न्दधीत ।

#### टीका
पश्चादिति । अपरतो गार्हपत्यस्य । अनया पृथिव्या ।

## मूलम्
दे॒वाना॒म्पत्नि॑या स॒मद॑न्दधीत ।
देशा᳚द्दख्षिण॒त उदी॒च्यन्वा᳚स्ते ।
आ॒त्मनो॑ गोपी॒थाय॑ ।

### मन्त्रः
दे॒वाना॒म्पत्नि॑या स॒मद॑न्दधीत॒ देशा᳚द्दख्षिण॒त उदी॒च्यन्वा᳚स्त आ॒त्मनो॑ गोपी॒थाय॑ ।

#### टीका
एवमासीना पत्नी समदं कलहं दधीत तथाऽऽसीनत्वात् पृथिव्याः, ततश्चायज्ञिया स्यात् ।  
इयमपि देवानां पत्न्या समदं दधीत देवपत्नीनां स्थानत्वात्तस्य । तस्मात् ततो देशात् दक्षिणत उदीची उपविशति ॥
## मूलम्
आ॒शासा॑ना सौमन॒समित्या॑ह ।
मेध्या॑मे॒वैना॒ङ्केव॑लीङ्कृ॒त्वा ।
आ॒शिषा॒ सम॑र्धयति ।

### मन्त्रः
''आ॒शासा॑ना सौमन॒स''मित्या॑ह ।  
मेध्या॑मे॒वैना॒ङ्केव॑लीङ्कृ॒त्वा आ॒शिषा॒ सम॑र्धयति ।
#### टीका
2आशासानेति योक्त्रेण पत्न्याः संनहनम् ॥

## मूलम्
अ॒ग्नेरनु॑व्रता भू॒त्वा सन्न॑ह्ये सुकृ॒ताय॒ कमित्या॑ह ।  

ए॒तद्वै पत्नि॑यै व्रतोप॒नय॑नम् ॥12॥  
तेनै॒वैना᳚व्ँव्र॒तमुप॑नयति ।

### मन्त्रः
''अ॒ग्नेरनु॑व्रता भू॒त्वा सन्न॑ह्ये सुकृ॒ताय॒ क''मित्या॑ह ।   
ए॒तद्वै पत्नि॑यै व्रतोप॒नय॑न॒न् तेनै॒वैना᳚व्ँव्र॒तमुप॑नयति ।

#### टीका
व्रतोपनयनमिति । 'अग्नेरनुव्रता' इति च मन्त्रलिङ्गम् ।

## मूलम्
तस्मा॑दाहुः ।
यश्चै॒वव्ँ वेद॒ यश्च॒ न ।
योक्त्र॑मे॒व यु॑ते ।
### मन्त्रः
तस्मा॑दाहुः॒ - यश्चै॒वव्ँ वेद॒ यश्च॒ न योक्त्र॑मे॒व यु॑ते ।
#### टीका
तस्मादाहुरिति । यश्चैवं संनहनमहिमानं वेद यश्च न वेद लौकिकः ते सर्वेऽपि वक्ष्यमाणमाहुः । योक्त्रेण यत्संनहनं तद्युते मिश्रयति नित्याविनाभूतामेनां करोति । व्यत्ययेनात्मनेपदम् ।

## मूलम्
यम॒न्वास्ते᳚ ।
तस्या॒मुष्मि॑ल्ँ लो॒के भ॑व॒तीति॒ योक्त्रे॑ण ।
### मन्त्रः
यम॒न्वास्ते॒ तस्या॒मुष्मि॑ल्ँ लो॒के भ॑व॒तीति॒ योक्त्रे॑ण ।

#### टीका
कथं? यमन्वास्ते अनुवर्तते तस्यैव अमुष्मिन् परस्मिन् लोके भवति योक्त्रेण सन्नद्धा पत्नीति, एवं संनहनं अवियोगायेति सर्वेपि वदन्ति । 'अनुव्रता' इति मन्त्रपदमेतेन व्याख्यातम् ।
## मूलम्
यद्योक्त्र᳚म् ।
स योगः॑ ।  

यदास्ते᳚ ।
स ख्षेमः॑ ॥13॥  

### मन्त्रः
यद्योक्त्र᳚म् स योगः॑ ।   
यदास्ते॒ स ख्षेमः॑ ॥13॥  

यो॒ग॒ख्षे॒मस्य॒ कॢप्त्यै᳚ ।
#### टीका
किञ्चेत्याह - योक्त्रं योगः अलब्धलाभतुल्यः, आसनं नाम क्षेमः लब्धपरिपालनतुल्यः, तस्मादासनं योक्त्रेण संनहनं योगक्षेमस्य कॢप्त्यै भवति, योगः सन्निहितः क्षेमः योगक्षेमः ॥
## मूलम्
यु॒क्तङ्क्रि॑याता आ॒शीᳵ कामे॑ युज्याता॒ इति॑ ।
आ॒शिष॒स्समृ॑द्ध्यै ।

### मन्त्रः
यु॒क्तङ्क्रि॑याता आ॒शीᳵ कामे॑ युज्याता॒ इत्य् आ॒शिष॒स्समृ॑द्ध्यै ।

#### टीका
3पुनश्च प्रयोजनान्तरवत्तया संनहनं स्तूयते - अतः परं मया युक्तमेव क्रियेत मया कृतं सर्वं युक्तमेवास्तु ।
## मूलम्
ग्र॒न्थिङ्ग्र॑थ्नाति ।   
आ॒शिष॑ ए॒वास्या॒म्परि॑गृह्णाति ।    

पुमा॒न्॒वै ग्र॒न्थिः ।
स्त्री पत्नी᳚ ।

तन्मि॑थु॒नम् ।
मि॒थु॒नमे॒वास्य॒ तद्य॒ज्ञे क॑रोति प्र॒जन॑नाय ।  
प्रजा॑यते प्र॒जया॑ प॒शुभि॒र्यज॑मानः ॥14॥  

अथो॑ अ॒र्धो वा ए॒ष आ॒त्मनः॑ ।
यत्पत्नी᳚ ।

य॒ज्ञस्य॒ धृत्या॒ अशि॑थिलम्भावाय ।
### मन्त्रः

पुमा॒न्॒वै ग्र॒न्थिस् स्त्री पत्नी᳚ ।   
तन्मि॑थु॒नम् , मिथु॒नमे॒वास्य॒ तद्य॒ज्ञे क॑रोति प्र॒जन॑नाय ।  
प्रजा॑यते प्र॒जया॑ प॒शुभि॒र्यज॑मानः ॥14॥  
#### टीका

आशीः कामे कामानामाशीः सद्य एव युज्येत युक्ता एव आशिषस्सन्तु इत्यनया धिया योक्ष्यमाणा संनह्मतेऽसौ, तस्मात् आशिषस्समृद्ध्यै भवति । संनहनमन्त्रलिङ्गं च 'आशासाना'1 इति । उभयत्रापि लेटि 'वैतोऽन्यत्र' इत्यैकारः ।
### मन्त्रः
अथो॑ अ॒र्धो वा ए॒ष आ॒त्मनो॒ यत्पत्नी᳚ ।

य॒ज्ञस्य॒ धृत्या॒ अशि॑थिलम्भावाय ।
#### टीका

अशिथिलंभावाय अशिथिलभावाय । च्वेरम्भावः छान्दसः ॥
## मूलम्
सु॒प्र॒जस॑स्त्वा व॒यꣳ सु॒पत्नी॒रुप॑सेदि॒मेत्या॑ह ।
य॒ज्ञमे॒व तन्मि॑थु॒नीक॑रोति ।

### मन्त्रः
''सु॒प्र॒जस॑स्त्वा व॒यꣳ सु॒पत्नी॒रुप॑सेदि॒मे''त्या॑ह ।
य॒ज्ञमे॒व तन्मि॑थु॒नीक॑रोति ।

#### टीका
4सुप्रजस इति पत्न्या गार्हपत्योपसदनम् ॥ मिथुनीकरोतीति । मिथुनवान् मिथुनी पत्न्यनुप्रवेशेन यज्ञो मिथुनवान् क्रियते ।
### मन्त्रः
''ऊ॒नेऽति॑रिक्तन्धीयाता॒'' इति॒ प्रजा᳚त्यै ।

#### टीका
कोऽर्थोऽनयेति चेत् पत्नीकृत्यं दर्शयति - ऊने छिद्रे अतिरिक्तं धीयातै कथं नाम छिद्रपूरणेन समीकृतो यज्ञः स्यादिति । तच्च मिथुनत्वं प्रजात्यै भवति, छिद्रपूरणरूपत्वात् मिथुनव्यापारस्य ॥

### मन्त्रः
''म॒ही॒नाम्पयो॒ऽस्योष॑धीना॒ꣳ॒ रस॒'' इत्या॑ह ।
रू॒पमे॒वास्यै॒तन्म॑हि॒मान॒व्ँव्याच॑ष्टे ।

''तस्य॒ तेऽख्षी॑यमाणस्य॒ निर्व॑पामि देवय॒ज्याया॒'' इत्या॑ह ।
आ॒शिष॑मे॒वैतामाशा᳚स्ते ॥15॥  
#### टीका
5महीनामित्याज्यनिर्वपणम् ॥

इति तैत्तिरीयब्राह्मणे तृतीये तृतीये तृतीयोऽनुवाकः ॥  
