---
title: ०७
unicode_script: devanagari
---

### मन्त्रः
"प्र॒जाप॑तये त्वा॒ जुष्ट॒म्प्रोख्षा॒मी"ति॑ पु॒रस्ता᳚त्प्र॒त्यङ्तिष्ठ॒न्प्रोख्ष॑ति ।  
प्र॒जाप॑ति॒र्वै दे॒वाना॑मन्ना॒दो वी॒र्या॑वान् ।  

अ॒न्नाद्य॑मे॒वास्मि॑न्वी॒र्य॑न्दधाति ।  
तस्मा॒दश्व॑ᳶ पशू॒नाम॑न्ना॒दो वी॒र्या॑वत्तमः ।  
<details><summary>भट्टभास्करटीका</summary>

1अथाध्वर्युः अश्वाभिमुखस्तिष्ठन् अनुदिशं अश्वं प्रोक्षति - प्रजापतये त्वेत्यादिभिः ॥ देवानां मध्ये प्रजापतिः अन्नादः वीर्यावांश्च तस्मादनेन प्रोक्षणेन अन्नादनसामर्थ्यं वीर्यं च अस्मिन् अश्वे दधाति । तस्मात् पशूनां मध्ये अश्वोऽन्नादः वीर्यावत्तमश्च । 'अन्येषामपि' इति दीर्घत्वम् । एवं देगन्तरेषु योज्यम् ॥
</details>

### मन्त्रः
"इ॒न्द्रा॒ग्निभ्या॒न्त्वे"ति॑ दख्षिण॒तः ।  
इ॒न्द्रा॒ग्नी वै दे॒वाना॒मोजि॑ष्ठौ॒ बलि॑ष्ठौ ।  

ओज॑ ए॒वास्मि॒न्बल॑न्दधाति ।  
तस्मा॒दश्व॑ᳶ पशू॒नामोजि॑ष्ठो॒ बलि॑ष्ठः ।  
<details><summary>भट्टभास्करटीका</summary>

2ओजिष्ठौ बलिष्ठाविति ॥ ओजस्वितमौ बलवत्तमौ च । 'विन्मतोर्लुक्' इति इष्ठनि लोपे 'टेः' इति टिलोपः ॥
</details>

### मन्त्रः
"वा॒यवे॒ त्वे"ति॑ प॒श्चात् ।  
वा॒युर्वै दे॒वाना॑मा॒शुस्सा॑रसा॒रित॑मः ॥25॥  
ज॒वमे॒वास्मि॑न्दधाति ।  

तस्मा॒दश्व॑ᳶ पशू॒नामा॒शुस्सा॑रसा॒रित॑मः ।  
"विश्वे᳚भ्यस्त्वा दे॒वेभ्य॒" इत्यु॑त्तर॒तः ।  
विश्वे॒ वै दे॒वा दे॒वाना᳚य्ँयश॒स्वित॑माः ।  
यश॑ ए॒वास्मि॑न्दधाति ।  
तस्मा॒दश्व॑ᳶ पशू॒नाय्ँय॑श॒स्वित॑मः ।  
<details><summary>भट्टभास्करटीका</summary>

3-4आशुः शीघ्रः सारसारितमः अतिशयेन सारिः उत्कर्षगामी ॥
</details>

### मन्त्रः
"दे॒वेभ्य॒स्त्वे"त्य॒धस्ता᳚त् ।  
दे॒वा वै दे॒वाना॒मप॑चिततमाः ।  
अप॑चितिमे॒वास्मि॑न्दधाति ।  
तस्मा॒दश्व॑ᳶ पशू॒नामप॑चिततमः ॥26॥  

<details><summary>भट्टभास्करटीका</summary>

5अपचिततमाः पूजिततमाः ॥
</details>

### मन्त्रः
"सर्वे᳚भ्यस्त्वा दे॒वेभ्य॒" इत्यु॒परि॑ष्टात् ।  
सर्वे॒ वै दे॒वास्त्विषि॑मन्तो हर॒स्विनः॑ ।   
त्विषि॑मे॒वास्मि॒न्॒ हरो॑ दधाति ।  
तस्मा॒दश्व॑ᳶ पशू॒नान्त्विषि॑मान्हर॒स्वित॑मः ।  

<details><summary>भट्टभास्करटीका</summary>

6त्विषिमन्तः दीप्तिमन्तः । हरस्विनः प्रकाशवन्तः ॥
</details>

### मन्त्रः
"दि॒वे त्वा॒ऽन्तरि॑ख्षाय त्वा पृथि॒व्यै त्वे"त्या॑ह ।  
ए॒भ्य ए॒वैन॑ल्ँलो॒केभ्य॒ᳶ प्रोख्ष॑ति ।  

"स॒ते त्वाऽस॑ते त्वा॒ऽद्भ्यस्त्वौष॑धीभ्यस्त्वा॒ विश्वे᳚भ्यस्त्वा भू॒तेभ्य॒" इत्या॑ह ।  
तस्मा॑दश्वमेधया॒जिन॒ꣳ॒ सर्वा॑णि भू॒तान्युप॑जीवन्ति ।  
<details><summary>भट्टभास्करटीका</summary>

7दिवे त्वेत्यादिना शेषावयवप्रोक्षणम् ॥
</details>

### मन्त्रः
ब्र॒ह्म॒वा॒दिनो॑ वदन्ति -
"यत्प्रा॑जाप॒त्योऽश्वः॑ ।  
अथ॒ कस्मा॑देनम॒न्याभ्यो॑ दे॒वता॒भ्योऽपि॒ प्रोख्ष॒ती"ति॑ ।  
अश्वे॒ वै सर्वा॑ दे॒वता॑ अ॒न्वाय॑त्ताः ।  

<details><summary>भट्टभास्करटीका</summary>

8ब्रह्मवादिन इति ॥ अन्वायत्ताः अन्ववस्थिताः सर्वाः देवताः अश्वे, तस्मात् अन्याभ्योऽपि प्रजापतिव्यतिरिक्ताभ्योऽपि प्रोक्ष्यतेऽश्वः । 'श्वीदितो निष्ठायाम्' इतीट्प्रतिषेधः ।  
</details>

### मन्त्रः
"तय्ँयद्विश्वे᳚भ्यस्त्वा भू॒तेभ्य॒" इति॑ प्रो॒ख्षति॑ ।  
दे॒वता॑ ए॒वास्मि॑न्न॒न्वा या॑तयति ।  
तस्मा॒दश्वे॒ सर्वा॑ दे॒वता॑ अ॒न्वाय॑त्ताः ॥27॥  

#### टीका
के पुनरश्वे सर्वा देवताः अन्वाहिता इत्याह - तं यदिति । विश्वेभ्यस्त्वा भूतेभ्य इति प्रोक्षेत् । तेन सर्वा देवताः अश्वे अन्वायातयति, तस्माद्बूमो अश्वे सर्वा देवता अन्वायत्ता इति ॥


इति तैत्तिरीयब्राह्मणे तृतीये अष्टमे अश्वमेधे सप्तमोऽनुवाकः ॥  
