+++
title = "+०१, देवनक्षत्राणां याज्यानुवाक्याः"
unicode_script = "devanagari"

+++

<div class="js_include" includetitle="false" newlevelforh1="2" unfilled url="/vedAH_yajuH/taittirIyam/brAhmaNam/bhaTTa-bhAskara-bhAShyam/3/1/1/01_agnirnapH_pAtu.md">
<details open><summary><h2>01 अग्निर्नᳶ पातु ...{Loading}...</h2></summary>

### मन्त्रः
अ॒ग्निर्न॑ᳶ पातु॒ कृत्ति॑काः ।   
नख्ष॑त्रन्दे॒वमि॑न्द्रि॒यम् ।  
इ॒दमा॑साव्ँविचख्ष॒णम् ।   
ह॒विरा॒सञ्जु॑होतन ।

<details><summary>भट्टभास्करटीका</summary>

1'अग्निर्वा अकामयत' इत्यत्राम्नातानां नक्षत्रेष्टीनां क्रमेण याज्यानुवाक्ये द्वेद्वे अग्निर्नः पात्वित्याद्याः ॥ प्रथमा अनुष्टुभः । अन्त्याः त्रिष्टुभः । वैश्वदेवं काण्डं समस्तोऽयं प्रश्नः । तत्र कृत्तिकानाम् - अग्निः देवता नः अस्मान् पातु रक्षतु कृत्तिकाश्च नक्षत्त्रं पातु । देवं देवनशीलं इन्द्रियं इन्द्रियवत् इन्द्रेण वा दृष्टम् ॥ आसां कृत्तिकानां अग्रेश्च आसन् आस्ये । 'पद्दन्' इत्यादिना आसन्भावः । इदं विचक्षणं विविधप्रकाशसाधनं हविः जुहोतन जुहुत । तप्तनादिना तनबादेशः ॥
</details>

</details>
</div>
<div class="js_include" includetitle="false" newlevelforh1="2" unfilled url="/vedAH_yajuH/taittirIyam/brAhmaNam/bhaTTa-bhAskara-bhAShyam/3/1/1/02_yasya_bhAnti.md">
<details open><summary><h2>02 यस्य भान्ति ...{Loading}...</h2></summary>

### मन्त्रः
यस्य॒ भान्ति॑ र॒श्मयो॒ यस्य॑ के॒तवः॑ ।   
यस्ये॒मा विश्वा॒ भुव॑नानि॒ सर्वा᳚ ।   
स कृत्ति॑काभिर॒भि स॒व्ँवसा॑नः ।  
अ॒ग्निर्नो॑ दे॒वस्सु॑वि॒ते द॑धातु ।  

<details><summary>भट्टभास्करटीका</summary>

2यस्य भान्तीति ॥ रश्मयः ज्वालाः केतवः धूमाः द्युतयो वा भान्तीत्येव । यस्य च स्वरूपाणि सर्वप्रकाराणि इमानि विश्वानि भुवनानि भूतजातानि, सः अग्निः देवः कृत्तिकाभिः आभिमुख्येन संवसानः सहवसन् । संवसतेर्व्यत्ययेनात्मनेपदम् । मुक्च पाक्षिकमुक्तम् । अदुपदेशाल्लसार्वधातुकानुदात्तत्वे धातुस्वरः । यद्वा - कृत्तिकाभिः आत्मानं अभिसंछादयन् ताभिः परिवृतत्वात् । अनुदात्तेत्त्वात् लसर्वधातुकानुदात्तत्वम् । नः अस्मान् सुविते सुष्ठु इते प्राप्ते फले दधातु स्थापयतु । 'सूपमानात्क्तः' इत्यन्तोदात्तत्वम् । छान्दसो वकारोपजनः, तन्वादित्वाद्वा, अनुपसर्गसूतेर्वा निष्ठायां छान्दसः इडागमः ॥
</details>

</details>
</div>
<div class="js_include" includetitle="false" newlevelforh1="2" unfilled url="/vedAH_yajuH/taittirIyam/brAhmaNam/bhaTTa-bhAskara-bhAShyam/3/1/1/03_prajApate_rohiNI.md">
<details open><summary><h2>03 प्रजापते रोहिणी ...{Loading}...</h2></summary>

### मन्त्रः

प्र॒जाप॑ते रोहि॒णी वे॑तु॒ पत्नी᳚ ।   
वि॒श्वरू॑पा बृह॒ती चि॒त्रभा॑नुः ॥1॥  
सा नो॑ य॒ज्ञस्य॑ सुवि॒ते द॑धातु ।  
यथा॒ जीवे॑म श॒रद॒स्सवी॑राः ।
<details><summary>भट्टभास्करटीका</summary>

3रोहिण्याः - प्रजापतेरिति ॥ प्रजापतेः स्वभूता रोहिणी नक्षत्रं पत्नी पालयित्री यज्ञस्य विश्वरूपा विश्वरूपैः उत्पाद्यैः तद्वती बृहती परिबृढा चित्रभानुः चायनीयदीप्तिः सा इदं हविः वेतु भुङ्क्ताम् । नः अस्मान् यज्ञस्य सुविते सुगमे फले दधातु, यथा वयं जीवेम शरदः बहून् संवत्सरान् सवीराः पुत्रपौत्रसहिताः ॥
</details>

</details>
</div>
<div class="js_include" includetitle="false" newlevelforh1="2" unfilled url="/vedAH_yajuH/taittirIyam/brAhmaNam/bhaTTa-bhAskara-bhAShyam/3/1/1/04_rohiNI.md">
<details open><summary><h2>04 रोहिणी ...{Loading}...</h2></summary>

### मन्त्रः
रो॒हि॒णी दे॒व्युद॑गात्पु॒रस्ता᳚त् ।  
विश्वा॑ रू॒पाणि॑ प्रति॒मोद॑माना ।  
प्र॒जाप॑तिꣳ ह॒विषा॑ व॒र्धय॑न्ती ।  
प्रि॒या दे॒वाना॒मुप॑यातु य॒ज्ञम् ।   


<details><summary>भट्टभास्करटीका</summary>

4रोहिणी देवी द्योतमाना पुरस्तात् प्राच्यां उदगात् उदेति । छान्दसो लुङ् । किं कुर्वती? विश्वानि रूपाणि रूपवतो भावान् प्रतिमोदमाना प्रत्येकं वा मोदयित्री प्रजापतिं आत्मानं च हविषा वर्धयन्ती प्रिया प्रीणयित्री अस्माकं यज्ञं उपयातु ॥
</details>

</details>
</div>
<div class="js_include" includetitle="false" newlevelforh1="2" unfilled url="/vedAH_yajuH/taittirIyam/brAhmaNam/bhaTTa-bhAskara-bhAShyam/3/1/1/05_somo_rAjA.md">
<details open><summary><h2>05 सोमो राजा ...{Loading}...</h2></summary>

### मन्त्रः
सोमो॒ राजा॑ मृगशी॒र्॒षेण॒ आगन्न्॑ ।   
शि॒वन्नख्ष॑त्रम्प्रि॒यम॑स्य॒ धाम॑ ।  
आ॒प्याय॑मानो बहु॒धा जने॑षु ।  
रेत॑ᳶ प्र॒जाय्ँयज॑माने दधातु ॥2॥  


<details><summary>भट्टभास्करटीका</summary>

5मृगशीर्षस्य - सोमो राजेति ॥ आगन् आगच्छतु । छान्दसो लुङ्, 'मन्त्रे घस' इति च्लेर्लुक् । ईषा अक्षादित्वात्पूर्वेण संहिताभावः । अस्य सोमस्य इदं शिवं कल्याणतरं नक्षत्त्रं प्रियं धाम स्थानं, तस्मात् तेन सह आगच्छत्विति ब्रूमः । जनेषु जनननिमित्तं जनेषु वा यजमानेषु हविषा बहुधा आप्यायमानः वर्धयन् रेतः बीजं उदकं वा प्रजां च पुत्रादि यजमाने दधातु ॥
</details>

</details>
</div>
<div class="js_include" includetitle="false" newlevelforh1="2" unfilled url="/vedAH_yajuH/taittirIyam/brAhmaNam/bhaTTa-bhAskara-bhAShyam/3/1/1/06_yatte.md">
<details open><summary><h2>06 यत्ते ...{Loading}...</h2></summary>

### मन्त्रः
यत्ते॒ न॑ख्षत्रम्मृगशी॒र्षमस्ति॑ ।   
प्रि॒यꣳ रा॑जन्प्रि॒यत॑मम्प्रि॒याणा᳚म् ।  
तस्मै॑ ते सोम ह॒विषा॑ विधेम ।  
शन्न॑ एधि द्वि॒पदे॒ शञ्चतु॑ष्पदे ।  


<details><summary>भट्टभास्करटीका</summary>

6यत्त इति ॥ हे राजन्! सोम! ते नक्षत्त्रं मृगशीर्षं नामास्ति । प्रियं प्रीणयितृ प्रियाणामपि मध्ये प्रियतमं, तस्मै नक्षत्राय ते तुभ्यं च हविषा विधेम परिचरेम । नः अस्माकं द्विपदे चतुष्पदे च शं सुखहेतुः एधि भव । सामर्थ्यात्तेन सहेति गम्यते ॥
</details>

</details>
</div>
<div class="js_include" includetitle="false" newlevelforh1="2" unfilled url="/vedAH_yajuH/taittirIyam/brAhmaNam/bhaTTa-bhAskara-bhAShyam/3/1/1/07_ArdrayA_rudrapH.md">
<details open><summary><h2>07 आर्द्रया रुद्रᳶ ...{Loading}...</h2></summary>

### मन्त्रः

आ॒र्द्रया॑ रु॒द्रᳶ प्रथ॑मान एति ।  
श्रेष्ठो॑ दे॒वाना॒म्पति॑रघ्नि॒याना᳚म् ।  
नख्ष॑त्रमस्य ह॒विषा॑ विधेम ।  
मा न॑ᳶ प्र॒जाꣳ री॑रिष॒न्मोत वी॒रान् ।  
<details><summary>भट्टभास्करटीका</summary>

7आर्द्रायाः - आर्द्रयेति ॥ आर्द्रया नक्षत्रेण प्रथमानः विस्तीर्यमाणतेजा एति नः यज्ञं प्राप्नोति । अघ्नियानां गवां पतिः तस्यास्य नक्षत्रं आद्रां विधेम परिचरेम । नः प्रजां पुत्रपौत्रादिकं मा रीरिषत् मा हिंसीः । उत अपि च वीरान् पुत्रान् आश्रितोपाश्रितान् पुरुषान् ॥
</details>

</details>
</div>
<div class="js_include" includetitle="false" newlevelforh1="2" unfilled url="/vedAH_yajuH/taittirIyam/brAhmaNam/bhaTTa-bhAskara-bhAShyam/3/1/1/08_hetI_rudrasya.md">
<details open><summary><h2>08 हेती रुद्रस्य ...{Loading}...</h2></summary>

### मन्त्रः


हे॒ती रु॒द्रस्य॒ परि॑ णो वृणक्तु ।  
आ॒र्द्रा नख्ष॑त्रञ्जुषताꣳ ह॒विर्नः॑ ॥3॥  
प्र॒मु॒ञ्चमा॑नौ दुरि॒तानि॒ विश्वा᳚ ।  
अपा॒घशꣳ॑सन्नुदता॒मरा॑तिम् ।  
<details><summary>भट्टभास्करटीका</summary>

8हेती रुद्रस्येति ॥ रुद्रायुधं नः परितो वृणक्तु वर्जयतु । नः हविर्जुषतां सेवताम् । अथ तौ रुद्र आर्द्रा च उभौ विश्वानि दुरितानि प्रमुञ्चमानौ । अघशंसं पापरुचिम् । यद्वा - मम पापशंसिनमरातिं अपनुदतां विशेषेण नाशयताम् ॥
</details>

</details>
</div>
<div class="js_include" includetitle="false" newlevelforh1="2" unfilled url="/vedAH_yajuH/taittirIyam/brAhmaNam/bhaTTa-bhAskara-bhAShyam/3/1/1/09_punarno.md">
<details open><summary><h2>09 पुनर्नो ...{Loading}...</h2></summary>

### मन्त्रः
पुन॑र्नो दे॒व्यदि॑तिस्स्पृणोतु ।   
पुन॑र्वसू न॒ᳶ पुन॒रेता᳚य्ँय॒ज्ञम् ।  
पुन॑र्नो दे॒वा अ॒भिय॑न्तु॒ सर्वे᳚ ।    
पुन॑ᳶपुनर्वो ह॒विषा॑ यजामः ।    


<details><summary>भट्टभास्करटीका</summary>

9पुनर्वस्वोः - पुनर्न इति ॥ अदितिः देवी नः पुनःपुनः स्पृणोतु प्रीणयतु । स्पॄ प्रीतौ, पुनर्वसू च नक्षत्रं नः यज्ञं पुनःपुनः एतां आगच्छताम् । देवाः सर्वे च अभियन्तु आभिमुख्येनागच्छन्तु । गतमन्यत् ॥
</details>

</details>
</div>
<div class="js_include" includetitle="false" newlevelforh1="2" unfilled url="/vedAH_yajuH/taittirIyam/brAhmaNam/bhaTTa-bhAskara-bhAShyam/3/1/1/10_evA_na.md">
<details open><summary><h2>10 एवा न ...{Loading}...</h2></summary>

### मन्त्रः
ए॒वा न दे॒व्यदि॑तिरन॒र्वा ।   
विश्व॑स्य भ॒र्त्री जग॑तᳶ प्रति॒ष्ठा ।  
पुन॑र्वसू ह॒विषा॑ व॒र्धय॑न्ती ।   
प्रि॒यन्दे॒वाना॒मप्ये॑तु॒ पाथः॑ ॥4॥  

<details><summary>भट्टभास्करटीका</summary>

10एवा नेति ॥ नकारः समुच्चये । एव? सांप्रतिकः एवं च, अयनशीला वा अदितिः देवी पृथिवी देवमाता वा शैलकन्या वा । 'अदितिः शैलकन्यायां पृथिव्यां देवमातरि' इत्यभिधानम् । अत्र अदितिशब्दो रुद्राणीवचनः । पूर्वनक्षत्रं रौद्रं, तयोरुभयोस्साहचर्यात् । अनर्वा अपापा अप्रच्युतिर्वा । यद्वा - सप्तम्या आकारः । एवा अयने अनर्वा अवद्यरहिता विश्वस्य भर्त्री धारयित्री पुनर्वसू नक्षत्रं आत्मानं च हविषा वर्धयन्ती पाथः अन्नरूपं हविः अप्येतु प्राप्नोतु । 'पाथसी सलिलोदनौ' इत्यभिधानम् ॥
</details>

</details>
</div>
<div class="js_include" includetitle="false" newlevelforh1="2" unfilled url="/vedAH_yajuH/taittirIyam/brAhmaNam/bhaTTa-bhAskara-bhAShyam/3/1/1/11_bRhaspatipH_prathamanjAyamAnaH.md">
<details open><summary><h2>11 बृहस्पतिᳶ प्रथमञ्जायमानः ...{Loading}...</h2></summary>

### मन्त्रः

बृह॒स्पति॑ᳶ प्रथ॒मञ्जाय॑मानः ।   
ति॒ष्य॑न्नख्ष॑त्रम॒भिसम्ब॑भूव ।  
श्रेष्ठो॑ दे॒वाना॒म्पृत॑नासु जि॒ष्णुः ।    
दिशोऽनु॒ सर्वा॒ अभ॑यन्नो अस्तु ।  
<details><summary>भट्टभास्करटीका</summary>

11तिष्यस्य - बृहस्पतिरिति ॥ जायमानः तिष्यं नक्षत्त्रं प्रथमं प्रधानमभिलक्ष्य सम्बभूव । लक्षणहेत्वोः कर्मप्रवचनीयत्वात् द्वितीया । पृतनासु सङ्ग्रामेषु । दिशोऽनु सर्वासु दिक्षु अभयहेतुरस्तु । हेतौ कर्मप्रवचनम् ॥
</details>

</details>
</div>
<div class="js_include" includetitle="false" newlevelforh1="2" unfilled url="/vedAH_yajuH/taittirIyam/brAhmaNam/bhaTTa-bhAskara-bhAShyam/3/1/1/12_tiShyapH_purastAduta.md">
<details open><summary><h2>12 तिष्यᳶ पुरस्तादुत ...{Loading}...</h2></summary>

### मन्त्रः
ति॒ष्य॑ᳶ पु॒रस्ता॑दु॒त म॑ध्य॒तो नः॑ ।  
बृह॒स्पति॑र्न॒ᳶ परि॑ पातु प॒श्चात् ।  
बाधे॑ता॒न्द्वेषो॒ अभ॑यङ्कृणुताम् ।  
सु॒वीर्य॑स्य॒ पत॑यस्स्याम ।  


<details><summary>भट्टभास्करटीका</summary>

12तिष्यो बृहस्पतिश्च न: पुरस्तात् आदौ शरीरे मध्यतो यौवने च पश्चादन्ते वार्धके च सर्वतः पालयतु । द्वेषः द्वेषम् । कर्मण्यसुन् । यद्वा - द्वेष्टॄन् । विजन्तात् शस् । बाधेतां नाशयताम् । नः अभयं च कृणुतां कुरुताम् । सुवीर्यस्य शोभनवीर्यस्य ॥
</details>

</details>
</div>
<div class="js_include" includetitle="false" newlevelforh1="2" unfilled url="/vedAH_yajuH/taittirIyam/brAhmaNam/bhaTTa-bhAskara-bhAShyam/3/1/1/13_idaM_sarpebhyo.md">
<details open><summary><h2>13 इदं सर्पेभ्यो ...{Loading}...</h2></summary>

### मन्त्रः
इ॒दꣳ स॒र्पेभ्यो॑ ह॒विर॑स्तु॒ जुष्ट᳚म् ।  
आ॒श्रे॒षा येषा॑मनु॒यन्ति॒ चेतः॑ ॥5॥  
ये अ॒न्तरि॑ख्षम्पृथि॒वीङ्ख्षि॒यन्ति॑ ।  
ते न॑स्स॒र्पासो॒ हव॒माग॑मिष्ठाः ।  

<details><summary>भट्टभास्करटीका</summary>

13अश्लेषाणाम् - इदं सर्पेभ्य इति ॥ जुष्टं प्रियं अस्तु । आश्रेषा नक्षत्रं येषां चेतः अनुयन्ति, क्षियन्ति अधिवसन्ति । ते सर्पासः हवं यज्ञं आगमिष्ठाः अतिशयेन आगन्तारो भवन्तु । आगन्तृशब्दात्तृन्नन्तात् 'तुश्छन्दसि' इतीष्ठन्प्रत्यये 'तुरिष्ठेमेयस्सु' इति टिलोपः ॥
</details>

</details>
</div>
<div class="js_include" includetitle="false" newlevelforh1="2" unfilled url="/vedAH_yajuH/taittirIyam/brAhmaNam/bhaTTa-bhAskara-bhAShyam/3/1/1/14_ye_rochane.md">
<details open><summary><h2>14 ये रोचने ...{Loading}...</h2></summary>

### मन्त्रः

ये रो॑च॒ने सूर्य॒स्यापि॑ स॒र्पाः ।   
ये दिव॑न्दे॒वीमनु॑ स॒ञ्चर॑न्ति ।  
येषा॑माश्रे॒षा अ॑नु॒यन्ति॒ काम᳚म्   
तेभ्य॑स्स॒र्पेभ्यो॒ मधु॑मज्जुहोमि ।   

<details><summary>भट्टभास्करटीका</summary>

14ये रोचन इति ॥ ये सर्पाः सूर्यस्यापि रोचने मण्डले नियुक्ताः वसन्ति । ये च दिवं देवीं द्योतनवतीं अनुसंचरन्ति अनुव्याप्य संचरन्ति । येषां च कामं इच्छां आश्रेषा अनुयन्ति अनुसरन्ति । तेभ्यस्सर्पेभ्यः साश्रेषेभ्यः इदं मधुमत् मधुररसवत् हविः जुहोमि ॥
</details>

</details>
</div>
<div class="js_include" includetitle="false" newlevelforh1="2" unfilled url="/vedAH_yajuH/taittirIyam/brAhmaNam/bhaTTa-bhAskara-bhAShyam/3/1/1/15_upahUtApH_pitaro.md">
<details open><summary><h2>15 उपहूताᳶ पितरो ...{Loading}...</h2></summary>

### मन्त्रः
उप॑हूताᳶ पि॒तरो॒ ये म॒घासु॑ ।  
मनो॑जवसस्सु॒कृत॑स्सुकृ॒त्याः ।  
ते नो॒ नख्ष॑त्रे॒ हव॒माग॑मिष्ठाः ।  
स्व॒धाभि॑र्य॒ज्ञम्प्रय॑तञ्जुषन्ताम् ॥6॥  

<details><summary>भट्टभास्करटीका</summary>

15मखानां - उपहूता इति ॥ ये पितरः मघासु उपहूताः देवतात्वेन अनुज्ञाताः मनोजवसः मनसा तुल्यवेगाः सुकृतः सुष्ठुकर्तारः सुकृत्याः शोभनकर्तव्याः । ते नः हवं आगमिष्ठाः अतिशयेनागन्तारो भवन्तु । किमर्थम्? नक्षत्त्रे मघानक्षत्रनिमित्तं आत्मार्थं च । निमित्तात्सप्तमी । पितरः समघाः स्वधाभिः अन्नैः हविर्भिः प्रयतं शुद्धं संस्कृतं यज्ञं जुषन्तां सेवन्ताम् ॥
</details>

</details>
</div>
<div class="js_include" includetitle="false" newlevelforh1="2" unfilled url="/vedAH_yajuH/taittirIyam/brAhmaNam/bhaTTa-bhAskara-bhAShyam/3/1/1/16_ye_agnidagdhA.md">
<details open><summary><h2>16 ये अग्निदग्धा ...{Loading}...</h2></summary>

### मन्त्रः
ये अ॑ग्निद॒ग्धा येऽन॑ग्निदग्धाः ।  
ये॑ऽमुल्ँ लो॒कम्पि॒तर॑ᳵ ख्षि॒यन्ति॑ ।  
याꣳश्च॑ वि॒द्म याꣳ उ॑ च॒ न प्र॑वि॒द्म ।  
म॒घासु॑ य॒ज्ञꣳ सुकृ॑तञ्जुषन्ताम् ।  


<details><summary>भट्टभास्करटीका</summary>

16ये अग्निदग्धा इति ॥ अग्निनैव दाह इति सामर्थ्याद्गम्यते ये संस्कृतेनाग्निया दग्धाः पितरः ये चानग्निदग्धाः मिथ्याग्निदग्धाः ये च पितरः अमुं लोकं, इमं लोकमित्युपलक्षणम् । क्षियन्ति अधिवसन्ति । यांश्च वयं विद्म जानीमः, यानपि च न प्रविद्म प्रकर्षेण न जानीमः ते सर्वे पितरः मघासु मघानिमित्तं अस्माकं सुकृतं यज्ञं जुषन्तां सेवन्ताम् ॥
</details>

</details>
</div>
<div class="js_include" includetitle="false" newlevelforh1="2" unfilled url="/vedAH_yajuH/taittirIyam/brAhmaNam/bhaTTa-bhAskara-bhAShyam/3/1/1/17_gavAmpatipH_phalgunInAmasi.md">
<details open><summary><h2>17 गवाम्पतिᳶ फल्गुनीनामसि ...{Loading}...</h2></summary>

### मन्त्रः
गवा॒म्पति॒ᳶ फल्गु॑नीनामसि॒ त्वम् ।  
तद॑र्यमन्वरुण मित्र॒ चारु॑ ।  
तन्त्वा॑ व॒यꣳ स॑नि॒तारꣳ॑ सनी॒नाम् ।  
जी॒वा जीव॑न्त॒मुप॒सव्ँ वि॑शेम ।  


<details><summary>भट्टभास्करटीका</summary>

17फल्गुन्योः - वां पतिरिति ॥ गवां गोमतीनां फल्गुनीनां फल्गुन्योश्च नक्षत्रस्य पतिः स्वामी त्वमसि । यद्वा - फल्पुन्योः देवताभूतः गवां उदकानां गवामेव वा पतिः पालयिता असि । 'फल्गुनीप्रोष्ठपदानां च नक्षत्रे' इति बडुवचनम् । यस्मादेवं तस्मात् हे अर्यमन्! वरुण! वारक! दुरितानां, हे मित्र! प्रमितेरपि त्रायक! तं तादृशं त्वां सनितारं संविभक्तारं सनीनां धनानां जीवन्तं नित्यजीविनं वयं जीवाः सम्यक् जीवन्तः चारु शोभनं उपसंविशेम उपसंप्राप्नुयाम ॥
</details>

</details>
</div>
<div class="js_include" includetitle="false" newlevelforh1="2" unfilled url="/vedAH_yajuH/taittirIyam/brAhmaNam/bhaTTa-bhAskara-bhAShyam/3/1/1/18_yenemA_vishvA.md">
<details open><summary><h2>18 येनेमा विश्वा ...{Loading}...</h2></summary>

### मन्त्रः
येने॒मा विश्वा॒ भुव॑नानि॒ सञ्जि॑ता ।  
यस्य॑ दे॒वा अ॑नुस॒य्ँयन्ति॒ चेतः॑ ॥7॥  
अ॒र्य॒मा राजा॒ऽजर॒स्तुवि॑ष्मान् ।  
फल्गु॑नीनामृष॒भो रो॑रवीति ।  


<details><summary>भट्टभास्करटीका</summary>

18येनेमा इति ॥ इमानि विश्वानि भुवनानि येन संजिता सम्यक् जितानि सहैव वा जितानि । देवा अपि यस्य चेतः चित्तं अनुसंयन्ति संगच्छन्ति । सोऽर्यमा राजा दीप्तिमान् अजरः जरामरणरहितः तुविष्मान् वृद्धिमान् । फल्गुनीनां गोस्थानीयानां ऋषभः सेक्ता रोरवीति भृशं शब्दायते ख्यापयत्यात्मानमित्यर्थः ॥
</details>

</details>
</div>
<div class="js_include" includetitle="false" newlevelforh1="2" unfilled url="/vedAH_yajuH/taittirIyam/brAhmaNam/bhaTTa-bhAskara-bhAShyam/3/1/1/19_shreShTho_devAnAmbhagavo.md">
<details open><summary><h2>19 श्रेष्ठो देवानाम्भगवो ...{Loading}...</h2></summary>

### मन्त्रः
श्रेष्ठो॑ दे॒वाना᳚म्भगवो भगासि ।  
तत्त्वा॑ विदु॒ᳶ फल्गु॑नी॒स्तस्य॑ वित्तात् ।  
अ॒स्मभ्य॑ङ्ख्ष॒त्रम॒जरꣳ॑ सु॒वीर्य᳚म् ।  
गोम॒दश्व॑व॒दुप॒सन्नु॑दे॒ह ।  


<details><summary>भट्टभास्करटीका</summary>

19उत्तरफल्गुन्योः - श्रेष्ठ इति ॥ देवानां मध्ये श्रेष्ठः प्रशस्यतमोसि हे भगवः! ऐश्वर्यादिमन्! 'मतुवसो रुः' इति रुत्वम् । हे भग! तत् तं, द्वितीया लुप्यते । तादृशं त्वां उत्तराः फल्गुन्यः विदुः जानन्ति । यद्वा - तत् तस्मात् त्वां फल्गुन्यः लभन्ते सेवन्ते । त्वमपि तस्य महिमानं वित्तात् जानीथाः । कर्मणि षष्ठी । ततः तादृशं आत्मनो माहात्म्यं विद्वान् तादृशीभिः फल्गुनीभिः सह त्वं अस्मभ्यं क्षत्त्रं बलं अजरं अनुपक्षयं सुवीर्यं शोभनवीरकर्मयुक्तं गोमत् बहुगु अश्ववत् प्रशस्तात् इह कर्मणि उपसंनुद अस्माकं समीपे प्रेरय । तिङन्तस्य उदात्तत्वाभावात् गत्योर्निघाताभावः ॥
</details>

</details>
</div>
<div class="js_include" includetitle="false" newlevelforh1="2" unfilled url="/vedAH_yajuH/taittirIyam/brAhmaNam/bhaTTa-bhAskara-bhAShyam/3/1/1/20_bhago_ha.md">
<details open><summary><h2>20 भगो ह ...{Loading}...</h2></summary>

### मन्त्रः
भगो॑ ह दा॒ता भग॒ इत्प्र॑दा॒ता ।  
भगो॑ दे॒वीᳶ फल्गु॑नी॒रावि॑वेश ।  
भग॒स्येत्तम्प्र॑स॒वङ्ग॑मेम ।  
यत्र॑ दे॒वैस्स॑ध॒माद॑म्मदेम ॥8॥  


<details><summary>भट्टभास्करटीका</summary>

20भगो हेति ॥ भगो दाता भग एव प्रदाता प्रकर्षेण दाता भग एव देवीः देवनस्वभावाः फल्गुनीः उत्तराः आविवेश अनुप्रविश्य तिष्ठति । तस्मात् भगस्येत् । इदित्यव्ययम् । भगस्यैव तं प्रसवं अनुज्ञां गमेम गम्यास्म । 'लिङ्याशिष्यङ्' । कम्? यत्र प्रसवे सति देवैः सधमादं सहमादं मदेम माद्येम तं प्रसवं गमेमहि ॥
</details>

</details>
</div>
<div class="js_include" includetitle="false" newlevelforh1="2" unfilled url="/vedAH_yajuH/taittirIyam/brAhmaNam/bhaTTa-bhAskara-bhAShyam/3/1/1/21_AyAtu_devassavitopayAtu.md">
<details open><summary><h2>21 आयातु देवस्सवितोपयातु ...{Loading}...</h2></summary>

### मन्त्रः
आया॑तु दे॒वस्स॑वि॒तोप॑यातु ।  
हि॒र॒ण्यये॑न सु॒वृता॒ रथे॑न ।  
वह॒न्॒ हस्तꣳ॑ सु॒भग॑व्ँविद्म॒नाप॑सम् ।  
प्र॒यच्छ॑न्त॒म्पपु॑रि॒म्पुण्य॒मच्छ॑ ।    


<details><summary>भट्टभास्करटीका</summary>

21हस्तस्य - आयात्विति ॥ देवस्सविता आयातु आगच्छतु अस्मान् प्रति उपयातु च उपगच्छतु चास्मत्पार्श्वम् । हिरण्ययेन हिरण्यविकारेण सुवृता सुवृत्तिकेन । त्रिचक्रादित्वादुत्तरपदान्तोदात्तत्वम् । ईदृशेन रथेनायातु । हस्तं नक्षत्रं सुभगं शोभनधनं विद्मनापसं विद्मनं विदितं विख्यातं अपसं कर्म यस्य तादृशम् । विदेर्लुटि धातोर्मुमागमः । प्रयच्छन्तं अभिमतानि ददतं पपुरिं पूरयितारं कामानाम् । 'आदृगमहन' इति किन् प्रत्ययः । पुण्यं पावनं लोकस्य ईदृशं हस्तं रथेन आत्मीयेन वहन् अच्छ अस्मदाभिमुख्येन आयातु ॥
</details>

</details>
</div>
<div class="js_include" includetitle="false" newlevelforh1="2" unfilled url="/vedAH_yajuH/taittirIyam/brAhmaNam/bhaTTa-bhAskara-bhAShyam/3/1/1/22_hastapH.md">
<details open><summary><h2>22 हस्तᳶ ...{Loading}...</h2></summary>

### मन्त्रः
हस्त॒ᳶ प्रय॑च्छत्व॒मृत॒व्ँवसी॑यः ।   
दख्षि॑णेन॒ प्रति॑गृभ्णीम एनत् ।  
दा॒तार॑म॒द्य स॑वि॒ता वि॑देय ।  
यो नो॒ हस्ता॑य प्रसु॒वाति॑ य॒ज्ञम् ।


<details><summary>भट्टभास्करटीका</summary>

22हस्तः प्रयच्छत्विति ॥ हस्तः नक्षत्रं प्रयच्छतु ददातु अमृतं अमरणहेतुं धनं वसीयः प्रशस्ततरम् । एनत् धनं दक्षिणेन हस्तेन वयं पूजितं प्रति गृभ्णीमः । एनत् इत्यन्वादेशो धनवाची । 'हृग्रहोर्भः' इति भत्वम् । अद्य अस्मिन्नहनि तमपि दातारं विदेय जानीयां लभेय वा । लिङ्याशिष्यङ् । तस्य दातृत्वमद्योपलप्सीय । यः सविता हस्ताय नक्षत्राय नः यज्ञं प्रसुवाति अनुजानाति । लेट्याडागमः ॥
</details>

</details>
</div>
<div class="js_include" includetitle="false" newlevelforh1="2" unfilled url="/vedAH_yajuH/taittirIyam/brAhmaNam/bhaTTa-bhAskara-bhAShyam/3/1/1/23_tvaShTA_nakhShatramabhyeti.md">
<details open><summary><h2>23 त्वष्टा नख्षत्रमभ्येति ...{Loading}...</h2></summary>

### मन्त्रः
त्वष्टा॒ नख्ष॑त्रम॒भ्ये॑ति चि॒त्राम् ।  
सु॒भꣳस॑सय्ँ युव॒तिꣳ रोच॑मानाम् ॥9॥  
नि॒वे॒शय॑न्न॒मृता॒न्मर्त्याꣳ॑श्च ।  
रू॒पाणि॑ पि॒ꣳ॒शन्भुव॑नानि॒ विश्वा᳚ ।  


<details><summary>भट्टभास्करटीका</summary>

23चित्रायाः - त्वष्टेति ॥ त्वष्टा चित्रा नक्षत्रं अभ्येति आभिमुख्येन गच्छति । तया एकीभवति । सुभंससं शोभनदीप्तिं 'भस भर्त्सनदीप्त्योः' असुनि अनुस्वारोपजनः छान्दसः । यद्वा - सुभसत् शोभनजघना । छान्दसो विकारः । पर्यायान्तरं वा भसदः । युवतिं मिश्रिणीं रोचमानां दीप्यमानां त्वष्ट्रे वा रोचमानाम् । किं कुर्वन्नभ्येति? अमृतान् देवान् मर्त्यान् मनुजान् । चकारस्सर्वसमुच्चये । निवेशयन् यथास्वरूपं स्थापयन् । किञ्च - रूपाणि रूपवन्ति रूपणीयानि वा विश्वानि भुवनानि भूतानि पिंशन् अवयववन्ति रूपयन् । पिश अवयवे, व्यत्ययेन श्नम् ॥
</details>

</details>
</div>
<div class="js_include" includetitle="false" newlevelforh1="2" unfilled url="/vedAH_yajuH/taittirIyam/brAhmaNam/bhaTTa-bhAskara-bhAShyam/3/1/1/24_tannastvaShTA_tadu.md">
<details open><summary><h2>24 तन्नस्त्वष्टा तदु ...{Loading}...</h2></summary>

### मन्त्रः
तन्न॒स्त्वष्टा॒ तदु॑ चि॒त्रा विच॑ष्टाम् ।  
तन्नख्ष॑त्रम्भूरि॒दा अ॑स्तु॒ मह्य᳚म् ।  
तन्न॑ᳶ प्र॒जाव्ँ वी॒रव॑तीꣳ सनोतु ।   
गोभि॑र्नो॒ अश्वै॒स्सम॑नक्तु य॒ज्ञम् ।   


<details><summary>भट्टभास्करटीका</summary>

24तन्न इति ॥ त्वष्टा चित्रा च नः अभिमतं विचष्टां व्यक्तं वदतु, उत्पादयत्विति यावत् । किं च - तत् चित्राख्यं नक्षत्रं मह्यं भूरिदा बहुनो धनस्य दातृ अस्तु । लिङ्गव्यत्ययः, चित्राभिप्रायं वा स्त्रीत्वम् । तत् देवता नक्षत्रं च तद्द्वयं नः वीरवतीं विक्रान्तपुरुषवतीं प्रजां सन्ततिं सनोतु ददातु । षणु दाने । गोभिरश्वैश्च नः यज्ञं समनकु समृद्धं करोतु ॥
</details>

</details>
</div>
<div class="js_include" includetitle="false" newlevelforh1="2" unfilled url="/vedAH_yajuH/taittirIyam/brAhmaNam/bhaTTa-bhAskara-bhAShyam/3/1/1/25_vAyurnakhShattramabhyeti.md">
<details open><summary><h2>25 वायुर्नख्षत्त्रमभ्येति ...{Loading}...</h2></summary>

### मन्त्रः
वा॒युर्नख्ष॑त्त्रम॒भ्ये॑ति॒ निष्ट्या᳚म् ।  
ति॒ग्मशृ॑ङ्गो वृष॒भो रोरु॑वाणः ।  
स॒मी॒रय॒न्भुव॑ना मात॒रिश्वा᳚ ।  
अप॒ द्वेषाꣳ॑सि नुदता॒मरा॑तीः ॥10॥  


<details><summary>भट्टभास्करटीका</summary>

25स्वातेः - वायुरिति ॥ निष्ट्या स्वातीनक्षत्रं वायुः अभ्येति अभिगच्छति । तिग्मगृङ्गः तीक्ष्णातेजाः वृषभः वर्षिता रोरुवाणः शब्दायमानः । यङ्लुगन्ताद्व्यत्ययेनात्मनेपदम् । भुवनानि भूतजातानि समीरयन् समन्तात् प्रेरयन् मातरिश्वा विश्वं मातीति विश्वमातर्याकाशे श्रयति वर्धते नः द्वेषांसि द्वेष्याणि अरातीः अदातॄंश्च । लिङ्गव्यत्ययः । अपनुदतां नाशयतु ॥
</details>

</details>
</div>
<div class="js_include" includetitle="false" newlevelforh1="2" unfilled url="/vedAH_yajuH/taittirIyam/brAhmaNam/bhaTTa-bhAskara-bhAShyam/3/1/1/26_tanno_vAyustadu.md">
<details open><summary><h2>26 तन्नो वायुस्तदु ...{Loading}...</h2></summary>

### मन्त्रः

तन्नो॑ वा॒युस्तदु॒ निष्ट्या॑ शृणोतु ।   
तन्नख्ष॑त्रम्भूरि॒दा अ॑स्तु॒ मह्य᳚म् ।  
तन्नो॑ दे॒वासो॒ अनु॑जानन्तु॒ काम᳚म् ।  
यथा॒ तरे॑म दुरि॒तानि॒ विश्वा᳚ ।

<details><summary>भट्टभास्करटीका</summary>

26तन्न इति । । तत् नः अस्मदभिमतं वायुः शृणोतु यथाप्रार्थनं ददात्विति यावत् । निष्ट्या स्वाती च तच्छृणोतु । तत् नक्षत्रं भूरिदा अस्तु मह्यं तं अस्माकं कामं इष्टं देवा अनुजानन्तु । कः पुनस्स इत्याह - यथा वयं दुरितानि विश्वानि तरेम, तथाऽनुजानन्तु ॥
</details>

</details>
</div>
<div class="js_include" includetitle="false" newlevelforh1="2" unfilled url="/vedAH_yajuH/taittirIyam/brAhmaNam/bhaTTa-bhAskara-bhAShyam/3/1/1/27_dUramasmachChatravo_yantu.md">
<details open><summary><h2>27 दूरमस्मच्छत्रवो यन्तु ...{Loading}...</h2></summary>

### मन्त्रः
दू॒रम॒स्मच्छत्र॑वो यन्तु भी॒ताः ।   
तदि॑न्द्रा॒ग्नी कृ॑णुता॒न्तद्विशा॑खे ।  
तन्नो॑ दे॒वा अनु॑मदन्तु य॒ज्ञम् ।   
प॒श्चात्पु॒रस्ता॒दभ॑यन्नो अस्तु ।  


<details><summary>भट्टभास्करटीका</summary>

27विशाखयोः - दूरमिति । । अस्मत् अस्मत्तः भीताश्शत्रवो दूरं यन्तु पलायन्ताम् । तदभिमतं इन्द्राग्नी कृणुतां कुरुतां, विशाखे च नक्षत्रं तत्कृणुतामित्येव, तत्तत्साधनमस्माकं यज्ञं देवाः अनुमदन्तु अनुमोदनां फलनिष्पत्तिमनुजानन्तु । ततश्चास्माकं पश्चात्पुरस्ताच्च सर्वास्ववस्थासु अस्माकमभयमस्तु ॥
</details>

</details>
</div>
<div class="js_include" includetitle="false" newlevelforh1="2" unfilled url="/vedAH_yajuH/taittirIyam/brAhmaNam/bhaTTa-bhAskara-bhAShyam/3/1/1/28_nakhShatrANAmadhipatnI.md">
<details open><summary><h2>28 नख्षत्राणामधिपत्नी ...{Loading}...</h2></summary>

### मन्त्रः
नख्ष॑त्राणा॒मधि॑पत्नी॒ विशा॑खे ।   
श्रेष्ठा॑विन्द्रा॒ग्नी भुव॑नस्य गो॒पौ ॥11॥  
विषू॑च॒श्शत्रू॑नप॒ बाध॑मानौ ।  
अप॒ ख्षुध॑न्नुदता॒मरा॑तिम् ।  

<details><summary>भट्टभास्करटीका</summary>

28नक्षत्राणामिति ॥ नक्षत्राणां मध्ये अधिपत्नी अधिकं पालयित्र्यौ विशाखे नक्षत्रं, तद्देवते इन्द्राग्नी श्रेष्ठौ प्रशस्यतमौ भुवनस्य भूतजातस्य गोपौ गोपयितारौ अतोऽस्माकं विषूचः विष्वग्गतान् इतश्चेतश्च पलायितान् अपबाधमानौ पीडयन्तौ अस्माकं क्षुधं अरातिं शत्रुस्थानीयाम् । यद्वा - क्षुधं अरातिं चापनुदताम् ॥
</details>

</details>
</div>
<div class="js_include" includetitle="false" newlevelforh1="2" unfilled url="/vedAH_yajuH/taittirIyam/brAhmaNam/bhaTTa-bhAskara-bhAShyam/3/1/1/29_pUrNA_pashchAduta.md">
<details open><summary><h2>29 पूर्णा पश्चादुत ...{Loading}...</h2></summary>

### मन्त्रः
पू॒र्णा प॒श्चादु॒त पू॒र्णा पु॒रस्ता᳚त् ।   
उन्म॑ध्य॒तᳶ पौ᳚र्णमा॒सी जि॑गाय ।  
तस्या᳚न्दे॒वा अधि॑ स॒व्ँवस॑न्तः ।  
उ॒त्त॒मे नाक॑ इ॒ह मा॑दयन्ताम् ।  


<details><summary>भट्टभास्करटीका</summary>

29पौर्णमास्याः - पूर्णा पश्चादिति ॥ व्याख्याता पञ्चमाद्ये ॥


-  मन्त्रः  पू॒र्णा प॒श्चादु॒त पू॒र्णा पु॒रस्ता॒दुन्म॑ध्य॒तᳶ पौ᳚र्णमा॒सी जि॑गाय ।   
  तस्या᳚न्दे॒वा अधि॑ स॒व्ँवस॑न्त उत्त॒मे नाक॑ इ॒ह मा॑दयन्ताम् ।   

  - टीका 1दर्शपूर्णमासावारभमाणस्य द्वौ सारस्वतौ होमौ स्तः, तयोर्द्वे अनुवाक्ये द्वे याज्ये । तत्र प्रथमस्पानुवाक्या - पूर्णेति त्रिष्टुप् ॥ पूर्णा पूरिता पूर्णचन्द्रसंबन्धात् पञ्चदशी तिथिः (पूर्णेति स्थितिः) पूर्णेत्युच्यते । सा पश्चात् तिथेरन्ते पूर्णा, उत अपि च पुरस्तादादौ च पूर्णा, मध्यतश्च पूर्णा । तस्यां हि तिथौ सर्वसवितृकरणामनुप्रवेशेन भासमानाशेषमण्डलश्चन्द्रो भवति । यद्यपि परमार्थतः तिथ्यन्ते सर्वात्मना चन्द्रः पूर्यते । तथाप्युपलद्भयभिप्रायेणैवमुक्तं, आरम्भात्प्रभृति तस्यां मण्डलं पूर्णमुपलभामहे न तिथ्यन्तरवत् न्यूनमुपलभ्यते । 'वा दान्तशान्त' इति ण्यन्तस्य पूर्णेति निपात्यते । एवं त्रिष्वपि कालेषु पूर्णचन्द्रोस्यामिति पूर्णमासी तिथिः । मसी परिमाणे, ण्यन्तात्क्विप् । मित्रः परिमितिहेतुः । मिमीतेर्वा असुनि माः, पूर्णश्चासौ माश्च पूर्णमाः, तस्येयं पौणर्मासी पञ्चदशी । यद्वा - पूर्णो मा अस्मिन्निति पूर्णमासः पर्वान्तः कर्मविशेषो वा । अच्समासान्तः । यद्वा - करणे घञ्, मासः चन्द्रः, तत्सम्बन्धिनी पौणर्मासी । उदात्तनिवृत्तिस्वरेण ङीप उदात्तत्वम् । सा उज्जिगाय उज्जयत्यन्याः तिथीः । उत्कृष्टा भवतीति यावत् । छान्दसे लिटि 'सन् लिटोर्जेः' इति कुत्वम् । तस्यां तादृश्यां देवा अधिसंवसन्त एकीभूय वर्तमाना उत्तमे उद्गततमे नाके सुखैकरूपे इहास्मिन् लोके मादयन्ताम् । मद तृप्तियोगे, चौरादिकः, उत्तमशब्द उञ्छादिरन्तोदात्तः ॥

  - टीका  28-29 'पूर्णा पश्चात्, यत्ते देवा अदधुः'इत्येतयोः 'कृत्तिका नक्षत्रम्' इत्यत्रैव विनियोगः । व्याख्याते चैते औपानुवाक्ये । तयोरेतत् प्रतीकग्रहणम् । पूर्णा पश्चात् । पुरस्ताच्च पूर्णा । मध्यतश्च पूर्णा । तस्मात् पौर्णमासी पूर्णेन च चद्रमसा योगात् सेयं पौर्णमासी उज्जिगाय अन्याः स्थितीरुज्जयति, तस्यामधिसंवसन्तो देवा उत्तमे नाकस्थानीये अस्मिन् स्थाने मादयन्तां माद्यन्तु ॥
</details>

</details>
</div>
<div class="js_include" includetitle="false" newlevelforh1="2" unfilled url="/vedAH_yajuH/taittirIyam/brAhmaNam/bhaTTa-bhAskara-bhAShyam/3/1/1/30_pRthvI_suvarchA.md">
<details open><summary><h2>30 पृथ्वी सुवर्चा ...{Loading}...</h2></summary>

### मन्त्रः
पृ॒थ्वी सु॒वर्चा॑ युव॒तिस्स॒जोषाः᳚ ।  
पौ॒र्ण॒मा॒स्युद॑गा॒च्छोभ॑माना ।  
आ॒प्या॒यय॑न्ती दुरि॒तानि॒ विश्वा᳚ ।  
उ॒रुन्दुहा॒य्ँयज॑मानाय य॒ज्ञम् ॥12॥  


<details><summary>भट्टभास्करटीका</summary>

30पृथ्वीति ॥ पृथ्वी विस्तीर्णा सुवर्चाः शोभनन्दीप्तिः युवतिः मिश्रिणी सजोषाः समानप्रीतिः अस्माभिः सर्वाभिर्वा प्रजाभिः पौर्णमासी तिथिः उदगात् उदेति उच्छ्रितिमागच्छति । शोभमाना आप्याययन्ती वर्धयन्ती विश्वानि दुरितानि दुरितवन्ति दुर्गतिनिवारणेनाप्याययन्ती सा यजमानाय उरुं विस्तीर्णं यज्ञं दुहां दुग्धाम् । 'लोपस्त आत्मने पदेषु' इति तलोपः ॥

इति तैत्तिरीयब्राह्मणे तृतीयाष्टके प्रथमप्रपाठके प्रथमोऽनुवाकः ॥  
</details>

</details>
</div>