---
title:  १०, देवसृष्टिमध्ये अवस्थितस्येन्द्रस्य देवताधिपतित्वम्
unicode_script: devanagari
---

### मन्त्रः
प्र॒जाप॑ति॒रिन्द्र॑मसृजतानुजाव॒रन्दे॒वाना᳚म् ।  
तम्प्राहि॑णोत् ।  
<details><summary>भट्टभास्करटीका</summary>

1 प्रजापतिरित्यादि ॥ आनुजावरं अनुजवदवरं कर्म कुर्वाणं प्राहिणोत् प्रेषितवान् ।
</details>

### मूलम्
परे॑हि ।
ए॒तेषा᳚न्दे॒वाना॒मधि॑पतिरे॒धीति॑ ।

### मन्त्रः
"परे॑हि ।
ए॒तेषा᳚न्दे॒वाना॒मधि॑पतिरे॒धी"ति॑ ।

<details><summary>भट्टभास्करटीका</summary>

परेहि गच्छ पश्चाज्जातानां देवानां त्वमेवाधिपतिरेधि भवेति ।
</details>

### मूलम्
तन्दे॒वा अ॑ब्रुवन्न् ।
कस्त्वमसि॑ ।
व॒यव्ँ वै त्वच्छ्रेयाꣳ॑सस्स्म॒ इति॑ ।
### मन्त्रः
तन्दे॒वा अ॑ब्रुव॒न्न् - "कस्त्वमसि॑ , व॒यव्ँ वै त्वच्छ्रेयाꣳ॑सस्स्म॒" इति॑ ।
<details><summary>भट्टभास्करटीका</summary>

अथ तं देवसकाशं स्वामित्वेन गतमिन्द्रं देवा अब्रुवन् - कस्त्वमसि स्वामित्वस्य, त्वत्तोपि वयं श्रेयांसः प्रबलतरा ऐश्वर्येण स्म इति ।
</details>

### मूलम्
सो᳚ऽब्रवीत् ।  
कस्त्वमसि॑ व॒यव्ँ वै त्वच्छ्रेयाꣳ॑सस्स्म॒ इति॑ मा दे॒वा अ॑वोच॒न्निति॑ ।  

### मन्त्रः
सो᳚ऽब्रवी॒त् - "कस्त्वमसि॑" , ''व॒यव्ँ वै त्वच्छ्रेयाꣳ॑सस्स्म॒'' इति॑ मा दे॒वा अ॑वोच॒न्निति॑ ।
<details><summary>भट्टभास्करटीका</summary>

अथ तच्छ्रुतवानिन्द्रः प्रजापतिसकाशं गत्वाऽब्रवीत् - कस्त्वमसि वयं वै त्वच्छ्रेयांसस्स इति देवा मामवोचन् उक्तवन्तः, इदानीं किं क्रियतामिति ।
</details>

### मूलम्
अथ॒ वा इ॒दन्तर्हि॑ प्र॒जाप॑तौ॒ हर॑ आसीत् ॥ 60 ॥  
यद॒स्मिन्ना॑दि॒त्ये ।   
### मन्त्रः
अथ॒ वा इ॒दन्तर्हि॑ प्र॒जाप॑तौ॒ हर॑ आसी॒द् यद॒स्मिन्ना॑दि॒त्ये ।  

<details><summary>भट्टभास्करटीका</summary>

अथ यदिदानीमादित्ये इदं दृश्यते हरः तेजः प्रकृष्टं तदिदं तर्हि तस्मिन् काले प्रजापतावासीत् ।
</details>

### मूलम्
तदे॑नमब्रवीत् ।
ए॒तन्मे॒ प्रय॑च्छ ।
अथा॒हमे॒तेषा᳚न्दे॒वाना॒मधि॑पतिर्भविष्या॒मीति॑ ।
### मन्त्रः
तदे॑नमब्रवीद् -''ए॒तन्मे॒ प्रय॑च्छ'' , ''अथा॒हमे॒तेषा᳚न्दे॒वाना॒मधि॑पतिर्भविष्या॒मी''ति॑ ।

<details><summary>भट्टभास्करटीका</summary>

प्रजापतौ पश्यन्निन्द्वः तत्तदानीमेनं प्रजापतिमब्रवीत् - एतत् त्वयि वर्तमानं हरः मह्यं प्रयच्छ, अथ एतद्यदि लभ्यते तदानीमेवाहमधिपतिर्भविष्यामीति नान्यथा गतिरिति ।
</details>

### मूलम्
को॑ऽहꣵ स्या॒मित्य॑ब्रवीत् ।
ए॒तत्प्र॒दायेति॑ ।
### मन्त्रः
''को॑ऽहꣵ स्या॒''मित्य॑ब्रवीद् ''ए॒तत्प्र॒दाये''ति॑ ।
<details><summary>भट्टभास्करटीका</summary>

अथ प्रजापतिरब्रवीत् - एतत्तुभ्यं प्रदाय कोऽहं स्यां किंरूपस्स्यां, इदं मे प्रशस्तं रूपं, इदं चेत्तुभ्यं दीयते प्रजापतिरेव कथं स्यामिति ।
</details>

### मन्त्रः
''ए॒तथ्स्या॒'' इत्य॑ब्रवीत् ।
''यदे॒तद्ब्रवी॒षी''ति॑ ।
<details><summary>भट्टभास्करटीका</summary>

अथेन्द्रोऽब्रवीत् सत्यमुक्तं जगद्गुरुणा कोऽहं स्यामिति, एतन्मह्यं प्रदाय एतदेव स्याः । किम्? यद्ब्रवीषि क इति । एतद्रूपस्स्याः प्रजापतिरेव भविष्यसीति भावः ।
</details>

### मन्त्रः
''को ह॒ वै नाम॑ प्र॒जाप॑तिः'' ।
य ए॒वव्ँ वेद॑ ॥ 61 ॥  
<details><summary>भट्टभास्करटीका</summary>

ननु कोऽहं स्यामिति पृष्टे क एव भविष्यसीति किमुत्तरं स्यात्, तत्राह - को हेति । प्रजापतिर्नाम को भवति अज्ञातरूपत्वात्क इत्येव व्यपदेष्टव्यो भवति, कोऽहं स्यामिति तदनुरूपमेवोक्तं तत्र भवता । तस्मात्परिच्छित्तिकारिविशेषभूतहरःप्रदानं प्रजापतित्वस्यैव पौष्कल्यहेतुरिति ।
</details>

### मन्त्रः
वि॒दुरे॑न॒न्नाम्ना᳚ ।

<details><summary>भट्टभास्करटीका</summary>

एवं वेदितारं सर्वेऽपि नाम्ना विदुः, सर्वैर्विदितनामा भवतीति यावत् ॥
</details>

### मन्त्रः
तद॑स्मै रु॒क्मङ्कृ॒त्वा प्रत्य॑मुञ्चत् ।

<details><summary>भट्टभास्करटीका</summary>

2 अथ प्रजापतिः तत् हरः रुक्मं आभरणं पट्टाख्यं कृत्वा अस्मा इन्द्राय प्रत्यमुञ्चत् । ललाटे बबन्ध ।
</details>

### मन्त्रः
ततो॒ वा इन्द्रो॑ दे॒वाना॒मधि॑पतिरभवत् ।  
### मूलम्
य ए॒वव्ँ वेद॑ ।  
अधि॑पतिरे॒व स॑मा॒नाना᳚म्भवति ।  
### मन्त्रः
य ए॒वव्ँ वेदाधि॑पतिरे॒व स॑मा॒नाना᳚म्भवति ।  
<details><summary>भट्टभास्करटीका</summary>

तत इत्यादि । गतम् ॥
</details>

### मूलम्
सो॑ऽमन्यत ।
किङ्कि॒व्ँवा अ॑कर॒मिति॑ ।
### मन्त्रः
सो॑ऽमन्यत॒ - ''किङ्कि॒व्ँवा अ॑कर॒''मिति॑ ।

<details><summary>भट्टभास्करटीका</summary>

3 सोऽमन्यतेति ॥ प्रजापतिरमन्यत अस्येन्द्रस्याहं किंकिमकरं, यदिदं कृतं इदमस्यापर्याप्तमिति अमन्यत । 'कृमृदृरुहिभ्यः' इत्यङ् । ऋदृशोऽङि गुणः ।
</details>

### मन्त्रः
''स च॒न्द्रम्म॒ आह॒रे''ति॒ प्राल॑पत् ।  

तच्च॒न्द्रम॑सश्चन्द्रम॒स्त्वम् ।

<details><summary>भट्टभास्करटीका</summary>

अथ विदिताभिप्रायं भूयश्चिकीर्षुं प्रजापतिं प्रति इन्द्रः चन्द्रं मम आहरेति कुमारवत् प्रालपत्, चान्द्रमाह्लादकं तेजोपि मय्याहरेति, चन्द्रवदाह्लादयिता सर्वस्य भूयासमिति । एवमिन्द्रेण चन्द्र इत्युक्तत्वात् चन्द्रमस्त्वं चन्द्रमसः । चन्द्रत्वेन आह्लादकत्वेन इन्द्रेण मीयते चन्द्रमाः ।
</details>

### मूलम्
य ए॒वव्ँ वेद॑ ॥ 62 ॥  
च॒न्द्रवा॑ने॒व भ॑वति ।
### मन्त्रः
य ए॒वव्ँ वेद॑ च॒न्द्रवा॑ने॒व भ॑वति ।
<details><summary>भट्टभास्करटीका</summary>

एवं वेदिताऽपि आह्लादकरूपवान् भवति ॥
</details>

### मूलम्
तन्दे॒वा अ॑ब्रुवन्न् ।
सु॒वीर्यो॑ मर्या॒ यथा॑ गोपा॒यत॒ इति॑ ।
तथ्सूर्य॑स्य सूर्य॒त्वम् ।
य ए॒वव्ँ वेद॑ ।
नैन॑न्दभ्नोति ।
### मन्त्रः
तन्दे॒वा अ॑ब्रुवन्न् - ''सु॒वीर्यो॑ मर्या॒ यथा॑ गोपा॒यत॒'' इति॑ ।  
तथ्सूर्य॑स्य सूर्य॒त्वम् ।
<details><summary>भट्टभास्करटीका</summary>

4 तं देवा इत्यादि ॥ सूर्यादिभावेन इन्द्रः स्तूयते - तमिन्द्रं देवा अब्रुवन् लब्धचन्द्रभावमाह्लादयितारमिन्द्रं देवा विस्मृतात्मश्रैष्ठ्या अस्तुवन् - अयमिन्द्र इदानीमस्मात् गोपायते रक्षितुमर्हति हरसा युक्तः । यथा मर्या सुवीर्यः ।
मरीचिभिस्सर्यूः । एकत्र मव्यमाक्षरलोपः, पूर्वस्य च दीर्घत्वम्, इतरत्रान्त्यलोपः, 'सुपां सुलुक्' इत्याकारश्च ।  
केचिदाहुः - अयं सुवीर्योस्मानिदानीं गोपायते रक्षितुं पर्याप्नोति । यथा यथावदित्यर्थः । हे अमर्याः! अमरणशीलाः । आमन्त्रणेऽनुदात्तत्वम् । यद्वा - अमर्यान् अमरणशीलान् देवान् । शस आकारः 'छन्दसि निष्टर्क्य' इत्यादौ निपात्यते । छान्दसस्स्वरव्यत्ययः । सूर्यमेव सुवीर्यमब्रुवन् देवाः तस्यैव सुवीर्यात्तदीयहरस्संक्रमणात् ।  

स एव भूत्वा रक्ष त्वमस्मानिति विवक्षितुम् । यस्मात् सूर्यं सुवीर्यमब्रुवन् । तस्मात्तस्य सूर्यत्वम् । 'राजसूय सूर्य' इति शब्दान्तरमिति भावः ।
</details>

### मन्त्रः

य ए॒वव्ँ वेद॒ नैन॑न्दभ्नोति ।
<details><summary>भट्टभास्करटीका</summary>

एनं वेदितारं कश्चिदपि न दभ्नोति न हिनस्ति सूर्य एव भवतीति यावत् ।   

एवं कश्चनेति पूर्वशेषं व्याख्येयम् ॥ +++(अस्य वाक्यस्य अन्वयः उत्तरत्र , कथमिति न स्पष्टम्  )+++
</details>

### मन्त्रः
''कश्च॒नास्मि॒न्वा इ॒दमि॑न्द्रि॒यम्प्रत्य॑स्था॒''दिति॑ ।  
तदिन्द्र॑स्येन्द्र॒त्वम् ।
<details><summary>भट्टभास्करटीका</summary>

5 अथेन्द्रं प्रति देवा अब्रुवन् - अस्मिन्निन्द्रे इदमिन्द्रियं वीर्यं प्रत्यस्थात् प्रतिष्ठितमभूदिति देवैरेवमुक्तत्वादिन्द्रस्येन्द्रत्वम् । यदि ह्यनिन्द्रस्स्यात्ततो नैनं जुष्टमिन्द्रियं भवति वीर्यम् । 'इन्द्रियमिन्द्रलिङ्गं' इत्यादौ निपातनात् । यद्वा - चशब्दश्चिदर्थे । कश्चिदपि इदमस्मिन्निन्द्रे स्थितमिन्द्रियं न प्रत्यस्थात् न प्रत्यर्थित्वेनाभ्यागतस्तिष्ठति । तस्मादेवं महावीर्यत्वादिन्द्रत्वमस्येति ।
</details>

### मूलम्
य ए॒वव्ँ वेद॑ ।
इ॒न्द्रि॒या॒व्ये॑व भ॑वति ॥ 63 ॥  
### मन्त्रः
य ए॒वव्ँ वेदे॒न्द्रिया॒व्ये॑व भ॑वति ॥  
<details><summary>भट्टभास्करटीका</summary>

एवं वेदिता च इन्द्रियवान् भवति ।
</details>

### मूलम्
अ॒यव्ँ वा इ॒दम्प॑र॒मो॑ऽभू॒दिति॑ ।
तत्प॑रमे॒ष्ठिन॑ᳶ परमेष्ठि॒त्वम् ।
### मन्त्रः
अ॒यव्ँ वा इ॒दम्प॑र॒मो॑ऽभू॒दिति॒ तत्प॑रमे॒ष्ठिन॑ᳶ परमेष्ठि॒त्वम् ।
<details><summary>भट्टभास्करटीका</summary>

पुनरपि देवा अब्रुवन् - अयमिन्द्रः परमः सर्वप्रकर्षी इदं विश्वं अभूत् इदं वा विश्वं प्राप्तवान् विश्वमस्य विधेयं भवति । यस्मादेव देवैश्च व्यापिनः परमात्मत्वमुक्तं तस्मात्परमेष्ठिनः परमेष्ठित्वम् ।
</details>

### मूलम्
य ए॒वव्ँ वेद॑ ।
प॒र॒मामे॒व काष्ठा᳚ङ्गच्छति ।
### मन्त्रः
य ए॒वव्ँ वेद॑ पर॒मामे॒व काष्ठा᳚ङ्गच्छति ।
<details><summary>भट्टभास्करटीका</summary>

एवं वेदिता च परमां प्रकृष्टामैश्वर्यकाष्ठां गच्छति ॥
</details>

### मन्त्रः
तन्दे॒वास्स॑म॒न्तम्पर्य॑विशन्न् ।

<details><summary>भट्टभास्करटीका</summary>

6 अथ तं प्राप्तपरमेष्ठिभावमिन्द्र समंततः पर्यविशन् देवाः ।
</details>

### मन्त्रः
वस॑वᳶ पु॒रस्ता᳚त् +++(पर्यविशन्)+++।  
रु॒द्रा द॑ख्षिण॒तः +++(पर्यविशन्)+++।  
आ॒दि॒त्याᳶ प॒श्चात् +++(पर्यविशन्)+++।  
विश्वे॑ दे॒वा उ॑त्तर॒तः +++(पर्यविशन्)+++।  
अङ्गि॑रसᳶ प्र॒त्यञ्च᳚म् +++(पर्यविशन्)+++ ॥ 64 ॥  
<details><summary>भट्टभास्करटीका</summary>

वसवः पुरस्तादिति ।
प्रत्यञ्चमिति । यत्रक्कापि दिशि स्थिताः प्रत्यक्षं प्रतिमुखावस्थानं असेवन्त अङ्गिरसः ।
</details>

### मन्त्रः

सा॒ध्याᳶ परा᳚ञ्चम् +++(पर्यविशन्)+++।  
<details><summary>भट्टभास्करटीका</summary>

साध्याश्च यत्रक्वापि पराञ्चं पृष्ठतोसेवन्त ।
</details>

### मूलम्
य ए॒वव्ँ वेद॑ ।
उपै॑नꣳ समा॒नास्सव्ँ वि॑शन्ति ।
### मन्त्रः
य ए॒वव्ँ वेदो॒पै॑नꣳ समा॒नास्सव्ँ वि॑शन्ति ।
<details><summary>भट्टभास्करटीका</summary>

एवं वेदितारं समाना उपसंविशन्ति निकटे सेवन्ते ॥
</details>

### मन्त्रः
स प्र॒जाप॑तिरे॒व भू॒त्वा प्र॒जा आव॑यत् ।

<details><summary>भट्टभास्करटीका</summary>

7 अथ इन्द्रो विधेयीकृतविश्वः प्रजापतिरेव भूत्वा प्रजापतितुल्यमहिमा भूत्वा सर्वाः प्रजा आवयत् अवेष्टयत् । वेञो लङ् । आवीता इव कृत्वा उपभुक्तवान् ।
</details>

### मन्त्रः
ता अ॑स्मै॒ नाति॑ष्ठन्ता॒न्नाद्या॑य ।
<details><summary>भट्टभास्करटीका</summary>

अथ ताः प्रजाः अस्मा इद्राय अन्नाद्याय अन्नादनसामर्थ्याय नातिष्ठन्त नात्मानं प्रकाशितवत्यः ।
यथा अन्नमत्तुं न प्रभवेत् तथा अस्य मुखं परिहृत्य अन्यतरेत्य ताः पलायन्त । 'प्रकाशनस्थेयाख्ययोश्च' इत्यात्मनेपदम् । 'श्लाघह्नुङ् स्थाशपाम्' इति संप्रदानत्वम् ।
</details>

## मूलम्

ता मुख॑म्पु॒रस्ता॒त्पश्य॑न्तीः ।
द॒ख्षि॒ण॒तᳶ पर्या॑यन्न् ।
### मन्त्रः
ता मुख॑म्पु॒रस्ता॒त्पश्य॑न्तीर् दख्षिण॒तᳶ पर्या॑यन्न् ।

<details><summary>भट्टभास्करटीका</summary>

ता इत्यादि । ताः प्रजाः पूर्वस्यां दिशि अस्य मुखं पश्यन्तीः दक्षिणतः दक्षिणस्यां दिशि पर्यायन् परिगता ।
</details>

### मन्त्रः
स द॑ख्षिण॒तᳶ पर्य॑वर्तयत ।

<details><summary>भट्टभास्करटीका</summary>

अथेन्द्रो दक्षिणतोपि मुखं पर्यवर्तयत परिवृत्तमकुरुत ।
</details>

## मूलम्
ता मुख॑म्पु॒रस्ता॒त्पश्य॑न्तीः ।
मुख॑न्दख्षिण॒तः ॥ 65 ॥  
प॒श्चात्पर्या॑यन्न् ।
स प॒श्चात्पर्य॑वर्तयत ।

### मन्त्रः
ता मुख॑म्पु॒रस्ता॒त्पश्य॑न्ती॒र् मुख॑न्दख्षिण॒तᳶ प॒श्चात्पर्या॑यन्न् ।  
स प॒श्चात्पर्य॑वर्तयत ।
## मूलम्
ता मुख॑म्पु॒रस्ता॒त्पश्य॑न्तीः ।
मुख॑न्दख्षिण॒तः ।
मुख॑म्प॒श्चात् ।
उ॒त्त॒र॒तᳶ पर्या॑यन्न् ।
### मन्त्रः
ता मुख॑म्पु॒रस्ता॒त्पश्य॑न्ती॒र् मुख॑न्दख्षिण॒तो मुख॑म्प॒श्चाद् उत्तर॒तᳶ पर्या॑यन्न् ।  
स उ॑त्तर॒तᳶ पर्य॑वर्तयत ।
## मूलम्
ता मुख॑म्पु॒रस्ता॒त्पश्य॑न्तीः ।
मुख॑न्दष्खिण॒तः ।
मुख॑म्प॒श्चात् ॥ 66 ॥  
मुख॑मुत्तर॒तः ।
ऊ॒र्ध्वा उदा॑यन्न् ।

### मन्त्रः
ता मुख॑म्पु॒रस्ता॒त्पश्य॑न्ती॒र् मुख॑न्दष्खिण॒तो मुख॑म्प॒श्चान् मुख॑मुत्तर॒त ऊ॒र्ध्वा उदा॑यन्न् ।  
स उ॒परि॑ष्टा॒न्न्य॑वर्तयत ।  
तास्स॒र्वतो॑मुखो भू॒त्वाऽऽव॑यत् ।
<details><summary>भट्टभास्करटीका</summary>

एवं यत्रयत्रास्य मुखं पश्यन्ति ततस्ततोऽन्यत्र पर्यायन् । सोपि तत्र मुखं पर्यवर्तयत । सर्वाभ्यो दिग्भ्यो निवर्त्य उपरिष्टात् स्थापितवान् मुखं, ततस्सर्वतो मुखो भूत्वा सर्वासु दिक्षु प्रजा आवयत् भोग्या अकरोत् विधेयीकृतवान् ।
</details>

### मन्त्रः
ततो॒ वै तस्मै᳚ प्र॒जा अति॑ष्ठन्ता॒न्नाद्या॑य ।

<details><summary>भट्टभास्करटीका</summary>

ततः प्रजाः तस्मा इन्द्राय अन्नाद्यायातिष्ठन्त आत्मानं प्रकाशितवत्यः ।
</details>

## मूलम्
य ए॒वव्ँ वि॒द्वान्परि॑ च व॒र्तय॑ते॒ नि च॑ ।
प्र॒जाप॑तिरे॒व भू॒त्वा प्र॒जा अ॑त्ति ।

### मन्त्रः
य ए॒वव्ँ वि॒द्वान्परि॑ च व॒र्तय॑ते॒ नि च॑  प्र॒जाप॑तिरे॒व भू॒त्वा प्र॒जा अ॑त्ति ।
<details><summary>भट्टभास्करटीका</summary>

अथ एवं विद्वान् मुखं परिवर्तयते निवर्तयते च स्थाने प्रजापतिरेव भूत्वा सर्वाः प्रजा अत्ति विधेयीकृत्य भुङ्क्ते ।
</details>

### मन्त्रः
तिष्ठ॑न्तेऽस्मै प्र॒जा अ॒न्नाद्या॑य ।

<details><summary>भट्टभास्करटीका</summary>

प्रजाश्चास्मा अन्नाद्याय तिष्ठन्ते ।
</details>

### मन्त्रः
अ॒न्ना॒द ए॒व भव॑ति ॥ 67 ॥  
<details><summary>भट्टभास्करटीका</summary>

अन्नादश्च भवत्वेव ॥

इति तैत्तिरीयब्राह्मणे द्वितीयाष्टके द्वितीयप्रपाठके दशमोऽनुवाकः ॥  

</details>

