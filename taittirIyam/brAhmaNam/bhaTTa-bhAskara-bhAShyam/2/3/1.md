---
title:  ०१,
unicode_script: devanagari
---

## मूलम्
ब्र॒ह्म॒वा॒दिनो॑ वदन्ति ।
किञ्चतु॑र्होतृणाञ्चतुर्होतृ॒त्वमिति॑ ।
यदे॒वैषु च॑तु॒र्धा होता॑रः ।
तेन॒ चतु॑र्होतारः ।
तस्मा॒च्चतु॑र्होतार उच्यन्ते ।
तच्चतुर्॑होतृणाञ्चतुर्होतृ॒त्वम् ।
### मन्त्रः
ब्र॒ह्म॒वा॒दिनो॑ वदन्ति॒ -   ''किञ्चतु॑र्होतृणाञ्चतुर्होतृ॒त्व''मिति॑ ।
यदे॒वैषु च॑तु॒र्धा होता॑र॒स् तेन॒ चतु॑र्होतार॒स् तस्मा॒च्चतु॑र्होतार उच्यन्ते ।  
#### टीका

1ब्रह्मवादिन इत्यादि ॥ सर्वेऽपि चतुर्होतृव्यतिरिक्ताः पञ्चापि दशहोत्रादयश्चतुर्होतार उच्यन्ते । एवमेषां चतुर्होतॄणां कीदृशं चतुर्होतृत्वकारणमित्यर्थः । यदेवेत्यादि । यस्मादेतेषु पञ्चस्वपि चतुर्धा वाक्पत्यादिभेदेन चतुष्प्रकारभिन्ना होतारः ऋत्विजः तेन चतुर्होतारः । चत्वारः प्रत्येकमेतेषु होतार इति चतुर्होतारः । 'ऋतश्छन्दसि' इति कबभावः । होमे प्रवृत्तत्वात् सर्वेऽप्पृत्विजो होतारः । होतृसाहचर्याद्वा होतारः । तत्र दशहोतरि अग्निराग्नीध्रः होता उपवक्ता अध्वर्युरिति । होता अध्वर्युराग्नीध्र उपवक्ता पञ्चहोतर्यपि । त एव सूच्यन्त इति षड्ढोतरि सन्ति, तेनायमपि चतुर्होता ।
वाग्घोतेति षड्ढोतरि होता पत्नी अध्वर्युः अभिगरः यजमानश्च । सप्तहोतरि - होताऽध्वर्युराग्नीध्र उपवक्ता । असत्स्वप्यन्येषु चत्वारस्तेऽत्र विद्यन्ते । एवं यस्मादेषु चतुर्धा होतारः तस्माच्चतुर्होतारो भवन्ति । विलक्षणहोतृचतुष्टयवन्तो भवन्ति तस्माद्दशहोत्रादयोपि चतुर्होतार उच्यन्ते ।
### मन्त्रः
तच्चतुर्॑होतृणाञ्चतुर्होतृ॒त्वम् ।

#### टीका

तदिदं चतुर्होतॄणां चतुर्होतृत्वकारणम् । इदं किं चतुर्होतृणामिति पृष्टस्योत्तरम् ॥
### मन्त्रः
सोमो॒ वै चतु॑र्होता ।  
अ॒ग्निᳶ पञ्च॑होता ।  
धा॒ता षड्ढो॑ता ।  
इन्द्र॑स्स॒प्तहो॑ता ॥1॥   
प्र॒जाप॑ति॒र्दश॑होता ।
## मूलम्
य ए॒वञ्चतु॑र्होतृणा॒मृद्धि॒व्ँवेद॑ ।
ऋ॒ध्नोत्ये॒व ।
### मन्त्रः
य ए॒वञ्चतु॑र्होतृणा॒मृद्धि॒व्ँवेद॒र्ध्नोत्ये॒व ।
#### टीका

2सोमो वा इत्यादि ॥ सोमादिभाव एवैषां हृदयेष्ववगन्तव्यः । ऋद्धिः होमादिप्रजादिहेतुत्वम् ।
## मूलम्

य ए॑षामे॒वम्ब॒न्धुता॒व्ँवेद॑ ।
बन्धु॑मान्भवति ।
#### टीका

बन्धुतां बन्धुसमूहं सोमादिम् ।
### मन्त्रः
य ए॑षामे॒वङ्कॢप्ति॒व्ँवेद॑ ।
कल्प॑तेऽस्मै ।
### मन्त्रः
य ए॑षामे॒वम्ब॒न्धुता॒व्ँवेद॒ बन्धु॑मान्भवति ।

य ए॑षामे॒वङ्कॢप्ति॒व्ँवेद॒ कल्प॑तेऽस्मै ।
#### टीका
'ग्रामजनबन्धुसहायेभ्यस्तल्' कॢप्तिं कल्पनं अग्निहोत्रादिनिदानताम् ।
## मूलम्
य ए॑षामे॒वमा॒यत॑न॒व्ँवेद॑ ।
आ॒यत॑नवान्भवति ।

य ए॑षामे॒वम्प्र॑ति॒ष्ठाव्ँ वेद॑ ॥2॥  
प्रत्ये॒व ति॑ष्ठति ।
### मन्त्रः
य ए॑षामे॒वमा॒यत॑न॒व्ँवेदा॒यत॑नवान्भवति ।  

य ए॑षामे॒वम्प्र॑ति॒ष्ठाव्ँ वेद॒ प्रत्ये॒व ति॑ष्ठति ।

#### टीका
आयतनं उत्पत्तिस्थानम् । 'तद्दशहोताऽन्वसृज्यत' इत्यादि ॥
## मूलम्
ब्र॒ह्म॒वा॒दिनो॑ वदन्ति ।
दश॑होता॒ चतु॑र्होता ।
पञ्च॑होता॒ षड्ढो॑ता स॒प्तहो॑ता ।
### मन्त्रः

ब्र॒ह्म॒वा॒दिनो॑ वदन्ति॒ -''दश॑होता॒ चतु॑र्होता॒ पञ्च॑होता॒ षड्ढो॑ता स॒प्तहो॑ता ।  
अथ॒ कस्मा॒च्चतु॑र्होतार उच्यन्त॒''इति॑ ।
#### टीका

3दशहोत्रादयो नानाहोतार एव सन्तः कथं चतुर्होतारस्सर्वेऽप्युच्यन्ते? प्रदर्शनार्थत्वाद्येनैवमुक्तमिति ब्रह्मवादिनश्चोदयन्ति ।
## मूलम्
इन्द्रो॒ वै चतु॑र्होता ।
इन्द्र॒ᳵ खलु॒ वै श्रेष्ठो॑ दे॒वता॑नामुप॒देश॑नात् ।
य ए॒वमिन्द्र॒ꣵ॒ श्रेष्ठ॑न्दे॒वता॑नामुप॒देश॑ना॒द्वेद॑ ।
वसि॑ष्ठस्समा॒नाना᳚म्भवति ।
### मन्त्रः
इन्द्रो॒ वै चतु॑र्होता ।  
इन्द्र॒ᳵ खलु॒ वै श्रेष्ठो॑ दे॒वता॑नामुप॒देश॑नात् ।
#### टीका
इन्द्रो वा इत्यादिना स्वयं परिहरति । इन्द्रश्चतुर्होतेति प्रागेव प्रतिपादितम् । इन्द्रश्च देवतानां मध्ये श्रेष्ठः प्रशस्यतमः । कुतः? उपदेशनात् । श्रुतिरेवोपदिशति श्रैष्ठ्यमिन्द्रस्य - 'तस्मादिन्द्रो देवतानां भूयिष्ठभाक्तमः', 'इन्द्रो देवानामधिपाः पुरोहितः' , ततो वा इन्द्रो देवानामधिपतिरभवत्' इत्यादौ श्रैष्ठ्येन च व्यपदेशो भवति । तस्माच्छ्रेष्ठेन्द्रात्मकचतुर्होत्रेनुविधायित्वादितरे चतुर्होतार इति ते व्यपदिश्यन्ते ।
### मन्त्रः
य ए॒वमिन्द्र॒ꣵ॒ श्रेष्ठ॑न्दे॒वता॑नामुप॒देश॑ना॒द्वेद॒ वसि॑ष्ठस्समा॒नाना᳚म्भवति ।

#### टीका
एवमुपदेशनाद्देवतानां श्रेष्ठमिन्द्रं यो वेद स समानानां वसिष्ठः प्रशस्यतमो भवति ॥
## मूलम्
तस्मा॒च्छ्रेष्ठ॑मा॒यन्त॑म्प्रथ॒मेनै॒वानु॑बुध्यन्ते ।
अ॒यमागन्न्॑ ।
अ॒यमवा॑सा॒दिति॑ ।
की॒र्तिर॑स्य॒ पूर्वाऽऽग॑च्छति ज॒नता॑माय॒तः ।
अथो॑ एनम्प्रथ॒मेनै॒वानु॑बुध्यन्ते ।
अ॒यमागन्न्॑ ।
अ॒यमवा॑सा॒दिति॑ ॥3॥
### मन्त्रः
तस्मा॒च्छ्रेष्ठ॑मा॒यन्त॑म्प्रथ॒मेनै॒वानु॑बुध्यन्ते ।
#### टीका

4यदुक्तं श्रैष्ठ्येन व्यपदेशो भवतीति, तत्र निदर्शनार्थमाह - तस्मादित्यादि ॥ यस्माच्छ्रैष्ठ्येन व्यपदेशो भवति तस्माच्छ्रेष्ठं राजानं बहुविधानेकसहचरं आयन्तं आगच्छन्तं प्रथमेनैव प्रथममेवानुबुध्यन्ते । प्रकृत्यादितृतीया । सत्स्वप्यन्येषु बहुषु असत्स्वपि श्रेष्ठमेव प्रथममनुबुद्ध्यन्ते बुद्ध्या स्पृशन्ति ।
### मन्त्रः

''अ॒यमागन्न्॑ ।
अ॒यमवा॑सा॒''दिति॑ ।

की॒र्तिर॑स्य॒ पूर्वाऽऽग॑च्छति ज॒नता॑माय॒तः ।
#### टीका
कथम्? अयमागन् 'अयं पौरव आगमत्, अयं काकुत्स्थ आगमत्' इति श्रेष्ठमेव इतरैर्बोधितमनुबुद्ध्यन्ते जनाः । गमेर्लुङि 'मन्त्रे घस' डति च्लेर्लुक् । 'मो नो धातोः' इति नत्वम् । तथा अयमवासात् अवसीयतां ग्रामेऽस्मिन् जनपदेऽस्मिन्नित्यपि श्रेष्ठमेव व्यपदिशन्ति बहुष्वन्येष्वसत्सु सत्सु च । अवपूर्वकात् स्यतेः लुङि 'विभाषा घ्राधेट् शाच्छासः' इति सिचो लुक् ।
### मन्त्रः
अथो॑ एनम्प्रथ॒मेनै॒वानु॑बुध्यन्ते ।  
''अ॒यमागन्न्॑ ।  
अ॒यमवा॑सा॒''दिति॑ ॥3॥

#### टीका
एवमत्रापि चतुर्होत्रा श्रेष्ठेन प्रथमम् । एतत्कीर्तिधरमेव प्रथममवबुध्यन्ते 'अयं विद्यागुरुरागमत्, अयं विक्रमदिवाकर आगमत्' इति । ईदृग्गुणकोऽयमागमत् अयमत्रावास्यदिति गुणश्रेष्ठमेव प्रथमं बुद्ध्यन्ते । तस्मादत्रापि प्रथमतो बुध्यमानचतुर्होतृमहाभाग्याक्रान्तचित्ताश्चतुर्होतॄनेव सर्वान् व्यपदिशन्ति । अयमिति गुणवत्स्वरूपनिर्देश इदानीम् ॥
इति तैत्तिरीयब्राह्मणे द्वितीयाष्टके तृतीयप्रपाठके प्रथमोऽनुवाकः ॥  
