---
title: १०, इध्माबर्हिस्सादनम्
unicode_script: devanagari
---

### मन्त्रः
वज्रो॒ वै स्फ्यः ।  
वज्रे॑णै॒व य॒ज्ञस्य॑ दख्षिण॒तो रख्षा॒ꣳ॒स्यप॑हन्ति ।
<details><summary>भट्टभास्करटीका</summary>

1वज्रो वा इत्यादि ॥ अन्वञ्चं आत्माभिमुखं क्षण्वीत हिंस्यात् आत्मानं अध्वर्युः । कर्मणि वा कर्तृप्रत्ययः । क्षण्येत हिंस्येत । वज्रेणैवेति, यत्तुल्यः स्फ्यः ।
</details>

## मूलम्
अ॒ग्निभ्या॒म्प्राच॑श्च प्र॒तीच॑श्च ।
स्फ्येनोदी॑चश्चाध॒राच॑श्च ।
स्फ्येन॒ वा ए॒ष वज्रे॑णा॒स्यै पा॒प्मान॒म्भ्रातृ॑व्यमप॒हत्य॑ ।
उ॒त्क॒रेऽधि॒ प्रवृ॑श्चति ॥83॥  

### मन्त्रः

अ॒ग्निभ्या॒म्प्राच॑श्च प्र॒तीच॑श्च॒ स्फ्येनोदी॑चश्चाध॒राच॑श्च॒  स्फ्येन॒ वा ए॒ष वज्रे॑णा॒स्यै पा॒प्मान॒म्भ्रातृ॑व्यमप॒हत्यो॒त्क॒रेऽधि॒ प्रवृ॑श्चति ॥83॥  

यथो॑प॒धाय॑ वृ॒श्चन्त्ये॒वम् ।

<details><summary>भट्टभास्करटीका</summary>

अग्निभ्यामिति । आहवनीयगार्हपत्याभ्याम् । स्फयेनोदीचश्चाधराश्चेति तिर्यञ्चं स्फ्यं स्तब्ध्वा संप्रैषात् एवं स्फ्येन वज्रतुल्येनास्याः पृथिव्याः सम्बधिनं पाप्मानं भ्रातृव्यं अपहत्य उत्पाट्य उत्करे उपधानस्थानीये अधिनिधाय वृश्चति यथा लोके किञ्चित्काष्ठादिकमुपधाय व्रश्चनीयं वृश्चन्ति एवमेतत् ।
</details>

### मन्त्रः
हस्ता॒वव॑नेनिक्त आ॒त्मान॑मे॒व प॑वयते ।  
स्फ्यम्प्रख्षा॑लयति मेध्य॒त्वाय॑ ।
<details><summary>भट्टभास्करटीका</summary>

नेनिक्ते शोधयति ।
</details>

### मन्त्रः
अथो॑ पा॒प्मन॑ ए॒व भ्रातृ॑व्यस्य न्य॒ङ्गञ्छि॑नत्ति ।

<details><summary>भट्टभास्करटीका</summary>

अथो इति अपि च भ्रातृव्यस्य पाप्मनः न्यङ्गं न्यञ्जनं शरीरशोभां तेजः छिनत्ति स्फ्यप्रक्षाळनेन । निभृतं वा अङ्गं न्यङ्गम् ॥
</details>

### मन्त्रः
इ॒ध्माब॒र्हिरुप॑सादयति॒ युक्त्यै᳚ ।  
य॒ज्ञस्य॑ मिथुन॒त्वाय॑ ।

<details><summary>भट्टभास्करटीका</summary>

2इध्माबर्हिः इध्मं च बर्हिश्च उत्तरेणाहवनीयं प्रागग्रमुपसादयति युक्त्यै यज्ञेन योगो यथा स्यात् । किञ्च - यज्ञस्य मिथुनत्वाय द्वयोस्सहोपसादनम् ।
</details>

## मूूलम्
अथो॑ पुरो॒रुच॑मे॒वैतान्द॑धाति ।  
उत्त॑रस्य॒ कर्म॒णोऽनु॑ख्यात्यै ।
### मन्त्रः
अथो॑ पुरो॒रुच॑मे॒वैतान्द॑धात्य् उत्त॑रस्य॒ कर्म॒णोऽनु॑ख्यात्यै ।   
न पु॒रस्ता᳚त्प्र॒त्यगुप॑सादयेत् ॥84॥  
<details><summary>भट्टभास्करटीका</summary>

अपि च पुरोरुचं पुरस्ताद्दीपनां इमां यज्ञस्य स्थापयति उत्तरस्य करिष्यमाणस्य कर्मणोऽनुख्यात्यै अनुक्रमेण प्रकाशनार्थं, रोचनार्थत्वात् ।
</details>

## मूलम्

यत्पु॒रस्ता᳚त्प्र॒त्यगु॑पसा॒दये᳚त् ।
अ॒न्यत्रा॑हुतिप॒थादि॒ध्मम्प्रति॑पादयेत् ।
### मन्त्रः
यत्पु॒रस्ता᳚त्प्र॒त्यगु॑पसा॒दये᳚द् अ॒न्यत्रा॑हुतिप॒थादि॒ध्मम्प्रति॑पादयेत् ।
<details><summary>भट्टभास्करटीका</summary>

अन्यत्रेति । आहुतिपथात् आहुतिन्यायात् प्राचीनत्वात् अन्यत्र अनाहुतिपथे इध्मं प्रवर्तयेत् ।
</details>

### मन्त्रः

प्र॒जा वै ब॒र्॒हिः ।  
अप॑राध्नुयाद्ब॒र्॒हिषा᳚ प्र॒जाना᳚म्प्र॒जन॑नम् ।  
प॒श्चात्प्रागुप॑सादयति ।  
आ॒हु॒ति॒प॒थेने॒ध्मम्प्रति॑पादयति ।  
<details><summary>भट्टभास्करटीका</summary>

अथ बर्हिषः प्रतीचीनत्वे दोषमाह - प्रजा वा इति । बर्हिषा हेतुना प्रजानां प्रजननं प्राचीनवृत्तिं अपराध्नुयात् अयुक्तेन रूपेण प्रवर्तयेत् । पश्चात्प्रागुपसादने दोषद्वयाभावः ।
</details>

### मन्त्रः
स॒म्प्र॒त्ये॑व ब॒र्॒हिषा᳚ प्र॒जाना᳚म्प्र॒जन॑न॒मुपै॑ति ।  
दख्षि॑णमि॒ध्मम् ।  
उत्त॑रम्ब॒र्॒हिः ।  

<details><summary>भट्टभास्करटीका</summary>

संप्रत्येवेति । युक्तेन रूपेण ।
</details>

### मन्त्रः
आ॒त्मा वा इ॒ध्मः ।  
प्र॒जा ब॒र्॒हिः ।  

<details><summary>भट्टभास्करटीका</summary>

आत्मेति । अग्नेरभ्यन्तरत्वात् । प्रजा बर्हिः संतन्यमानत्वात् प्रजातुल्यम् ।
</details>

### मूलम्
प्र॒जा ह्या᳚त्मन॒ उत्त॑रतरा ती॒र्थे ।  
ततो॒ मेध॑मुप॒नीय॑ ।  
य॒था॒दे॒व॒तमे॒वैन॒त्प्रति॑ष्ठापयति ।

### मन्त्रः  
प्र॒जा ह्या᳚त्मन॒ उत्त॑रतरा ती॒र्थे ततो॒ मेध॑मुप॒नीय॑
यथादेव॒तमे॒वैन॒त्प्रति॑ष्ठापयति ।

<details><summary>भट्टभास्करटीका</summary>

उत्तरतरेति । तीर्थे भावे उद्गततरा, ततः तेनैव क्रमेण मेधमुपनीय यथादेवतं आत्मप्रजास्वभावानतिक्रमेण एनत् इध्माबर्हिः प्रतिष्ठापयति
</details>

# मन्त्रः 
प्रति॑तिष्ठति प्र॒जया॑ प॒शुभि॒र्यज॑मानः ॥85॥  

####

ततः प्रजया पशुभिश्च यजमानः प्रतिष्ठितो भवति ॥
इति तैत्तिरीये ब्राह्मणे तृतीये अष्टके द्वितीये प्रपाठके दशमोऽनुवाकः समाप्तश्च प्रपाठकः ॥
प्रथमं पौरोडाशिकं समाप्तम् ॥  
