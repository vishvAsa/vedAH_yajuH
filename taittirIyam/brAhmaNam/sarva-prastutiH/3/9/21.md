---
title: २१
unicode_script: devanagari
---


<details open><summary>विश्वास-प्रस्तुतिः</summary>

आ॒दि॒त्याश्चाङ्गि॑रसश्च सुव॒र्गे लो॒के᳚ऽस्पर्धन्त ।   
तेऽङ्गि॑रस आदि॒त्येभ्यः॑ ।   
</details>

<details><summary>मूलम्</summary>

आ॒दि॒त्याश्चाङ्गि॑रसश्च सुव॒र्गे लो॒के᳚ऽस्पर्धन्त ।   
तेऽङ्गि॑रस आदि॒त्येभ्यः॑ ।   
</details>

<details><summary>भट्टभास्करटीका</summary>

1आदित्याश्चेत्यादि ॥ सुवर्ग इति निमित्तात्सप्तमी ।   
</details>

<details open><summary>विश्वास-प्रस्तुतिः</summary>

अ॒मुमा॑दि॒त्यमश्वꣵ॑ श्वे॒तम्भू॒तन्दख्षि॑णामनयन्न् ।   
</details>

<details><summary>मूलम्</summary>

अ॒मुमा॑दि॒त्यमश्वꣵ॑ श्वे॒तम्भू॒तन्दख्षि॑णामनयन्न् ।   
</details>

<details><summary>भट्टभास्करटीका</summary>

अमुमिति । असौ दृश्यमान आदित्य श्वेतोऽश्वोऽभवत् । तं तथाभूतं आदित्यात्मानं अश्वं आदित्येभ्यो दक्षिणामनयन्नङ्गिरसः ।   
</details>

## मूलम्
ते᳚ऽब्रुवन्न् ।   
यन्नोने᳚ष्ट ।   
स वर्यो॑ भू॒दिति॑ ।   
<details open><summary>विश्वास-प्रस्तुतिः</summary>

ते᳚ऽब्रुव॒न्न् - "यन्नोने᳚ष्ट॒ स वर्यो॑ भू॒दि"ति॑ ।   
</details>

<details><summary>मूलम्</summary>

ते᳚ऽब्रुव॒न्न् - "यन्नोने᳚ष्ट॒ स वर्यो॑ भू॒दि"ति॑ ।   
</details>

<details><summary>भट्टभास्करटीका</summary>

अथ त आदित्या अब्रुवन् - यमश्वं नोऽस्माकं अनेष्ट नीतवन्तः स्थ स वर्यो वरणीयोऽभूत् भवत्विति । छान्दसो लुङ् ।   
</details>

<details open><summary>विश्वास-प्रस्तुतिः</summary>

तस्मा॒दश्व॒ꣳ सव॒र्येत्याह्व॑यन्ति ।   
</details>

<details><summary>मूलम्</summary>

तस्मा॒दश्व॒ꣳ सव॒र्येत्याह्व॑यन्ति ।   
</details>

<details><summary>भट्टभास्करटीका</summary>

तस्मादश्वं सान्त्वनादौ सवर्येत्याह्वयन्ति । वर्यैरुत्कृष्टैर्गुणैस्सहितः सवर्य इति भावः । यस्मादेवमङ्गिरोभिः दत्तस्याश्वस्य वरणीयत्वमभूत् >
</details>

<details open><summary>विश्वास-प्रस्तुतिः</summary>

तस्मा᳚द्य॒ज्ञे वरो॑ दीयते ।   
</details>

<details><summary>मूलम्</summary>

तस्मा᳚द्य॒ज्ञे वरो॑ दीयते ।   
</details>

<details><summary>भट्टभास्करटीका</summary>

तस्माद्यज्ञे वरो वरणीयं द्रव्यं दक्षिणात्वेन दीयते ॥
</details>

## मूलम्
यत्प्र॒जाप॑ति॒राल॒ब्धोऽश्वोऽभ॑वत् ।   
तस्मा॒दश्वो॒ नाम॑ ॥76॥   
<details open><summary>विश्वास-प्रस्तुतिः</summary>

यत्प्र॒जाप॑ति॒राल॒ब्धोऽश्वोऽभ॑व॒त् तस्मा॒दश्वो॒ नाम॑ ॥  
</details>

<details><summary>मूलम्</summary>

यत्प्र॒जाप॑ति॒राल॒ब्धोऽश्वोऽभ॑व॒त् तस्मा॒दश्वो॒ नाम॑ ॥  
</details>

<details><summary>भट्टभास्करटीका</summary>

2यदित्यादि ॥ देवैरालब्धः प्रजापतिः यस्मादश्वोऽभवत् तस्मादश्व आसीत् प्रजापतिरश्वत्वाद्व्यापकत्वादश्व इति भावः । 'अशू व्याप्तौ' औणादिकः क्वन्प्रत्ययः ।   
</details>

## मूलम्
यच्छ्वय॒दरु॒रासी᳚त् ।   
तस्मा॒दर्वा॒ नाम॑ ।   
<details open><summary>विश्वास-प्रस्तुतिः</summary>

यच्छ्वय॒दरु॒रासी॒त् तस्मा॒दर्वा॒ नाम॑ ।   
</details>

<details><summary>मूलम्</summary>

यच्छ्वय॒दरु॒रासी॒त् तस्मा॒दर्वा॒ नाम॑ ।   
</details>

<details><summary>भट्टभास्करटीका</summary>

यच्छ्वयदिति । 'प्रजापतेरक्ष्यश्वयत्' इति यस्मात्तस्याक्षि श्वयत् शूनं भवत् अरुर्व्यथाहेतुरासीत् तस्मादर्वाऽभवदश्वः । अर्तेरुसि अरुः । तत एव वनिपि अर्वा ।   
</details>

## मूलम्
यथ्स॒द्यो वाजा᳚न्थ्स॒मज॑यत् ।   
तस्मा᳚द्वा॒जी नाम॑ ।   
<details open><summary>विश्वास-प्रस्तुतिः</summary>

यथ्स॒द्यो वाजा᳚न्थ्स॒मज॑य॒त्  तस्मा᳚द्वा॒जी नाम॑ ।   
</details>

<details><summary>मूलम्</summary>

यथ्स॒द्यो वाजा᳚न्थ्स॒मज॑य॒त्  तस्मा᳚द्वा॒जी नाम॑ ।   
</details>

<details><summary>भट्टभास्करटीका</summary>

यत्सद्य इति । सद्यः जातमात्र एव वाजान् अन्नानि समजयत् आजिजयेनाहरत् तस्मात् वाजी अन्नवान् ।   
</details>

## मूलम्
यदसु॑राणाल्ँ लो॒कानाद॑त्त ।   
तस्मा॑दादि॒त्यो नाम॑ ।   
<details open><summary>विश्वास-प्रस्तुतिः</summary>

यदसु॑राणाल्ँ लो॒कानाद॑त्त॒ तस्मा॑दादि॒त्यो नाम॑ ।   
</details>

<details><summary>मूलम्</summary>

यदसु॑राणाल्ँ लो॒कानाद॑त्त॒ तस्मा॑दादि॒त्यो नाम॑ ।   
</details>

<details><summary>भट्टभास्करटीका</summary>

आदित्य इति । असुरैरार्जितान् लोकान् अश्व आदित्यो भूत्वा असुरान् जित्वा देवार्थमादत्त तस्मादादानादादित्यः । आदानमादितिः । छान्दसमित्त्वम् । तदर्हतीति 'छन्दसि च' इति यः ॥
</details>

<details open><summary>विश्वास-प्रस्तुतिः</summary>

अ॒ग्निर्वा अ॑श्वमे॒धस्य॒ योनि॑रा॒यत॑नम् ।  
सूर्यो॒ऽग्नेर्योनि॑रा॒यत॑नम् ।  
</details>

<details><summary>मूलम्</summary>

अ॒ग्निर्वा अ॑श्वमे॒धस्य॒ योनि॑रा॒यत॑नम् ।  
सूर्यो॒ऽग्नेर्योनि॑रा॒यत॑नम् ।  
</details>

<details><summary>भट्टभास्करटीका</summary>

3अश्वमेधस्याग्निर्योनिः कारणं, तेनात्मलाभात् आयतनं स्थानं च अग्निरश्वमेधस्य, अग्निं चित्वा तत्र करणात् । तस्याप्यग्नेः सूर्यो योनिः 'सूर्यस्त्वा पुरस्तात्पातु' इति मन्त्रात् । तदधीनत्वादग्नेः सूर्य आयतनं 'उद्यन्तं वावाऽदित्यमग्निरनु समारोहति' इति दर्शनात् ।   
</details>

## मूलम्
यद॑श्वमे॒धे᳚ऽग्नौ चित्य॑ उत्तरवे॒दिमु॑प॒वप॑ति ।   
योनि॑मन्तमे॒वैन॑मा॒यत॑नवन्तङ्करोति ॥77॥   
<details open><summary>विश्वास-प्रस्तुतिः</summary>

यद॑श्वमे॒धे᳚ऽग्नौ चित्य॑ उत्तरवे॒दिमु॑प॒वप॑ति॒ योनि॑मन्तमे॒वैन॑मा॒यत॑नवन्तङ्करोति ॥77॥  
</details>

<details><summary>मूलम्</summary>

यद॑श्वमे॒धे᳚ऽग्नौ चित्य॑ उत्तरवे॒दिमु॑प॒वप॑ति॒ योनि॑मन्तमे॒वैन॑मा॒यत॑नवन्तङ्करोति ॥77॥  
</details>

<details><summary>भट्टभास्करटीका</summary>

तत्र चित्येऽग्नौ उत्तरवेद्युपवपनादुपस्थानात् एनं उत्तरवेद्यां क्रियमाणमश्वमेधं योनिमन्तं आयतनवन्तं च करोति ।   
</details>

<details open><summary>विश्वास-प्रस्तुतिः</summary>

योनि॑माना॒यत॑नवान्भवति ।   
य ए॒वव्ँ वेद॑ ।   
</details>

<details><summary>मूलम्</summary>

योनि॑माना॒यत॑नवान्भवति ।   
य ए॒वव्ँ वेद॑ ।   
</details>

<details><summary>भट्टभास्करटीका</summary>

एवं वेदिता च तथा भवति ॥
</details>

## मूलम्
प्रा॒णा॒पा॒नौ वा ए॒तौ दे॒वाना᳚म् ।   
यद॑र्काश्वमे॒धौ ।   
<details open><summary>विश्वास-प्रस्तुतिः</summary>

प्रा॒णा॒पा॒नौ वा ए॒तौ दे॒वाना॒म् यद॑र्काश्वमे॒धौ ।  
</details>

<details><summary>मूलम्</summary>

प्रा॒णा॒पा॒नौ वा ए॒तौ दे॒वाना॒म् यद॑र्काश्वमे॒धौ ।  
</details>

<details><summary>भट्टभास्करटीका</summary>

4अथ 'सूर्योऽग्रेर्योनिः' हति यदुक्तं तत्प्रयोजनमाह - प्राणापानाविति ॥ देवानां प्राणापानस्थानीयावर्काश्वमेधौ आदित्यश्चाग्निश्च । अर्क आदित्यः, अश्वमेधोऽग्निः । कारणे कार्यशब्दः ।   
</details>

<details open><summary>विश्वास-प्रस्तुतिः</summary>

प्रा॒णा॒पा॒नावे॒वाव॑रुन्धे ।   
</details>

<details><summary>मूलम्</summary>

प्रा॒णा॒पा॒नावे॒वाव॑रुन्धे ।   
</details>

<details><summary>भट्टभास्करटीका</summary>

तयोरुपरि अश्वमेधस्य कर्ता प्राणापानाववरुन्धे ।   
</details>

<details open><summary>विश्वास-प्रस्तुतिः</summary>

ओजो॒ बल॒व्ँवा ए॒तौ दे॒वाना᳚म् ।   
यद॑र्काश्वमे॒धौ ।   
ओजो॒ बल॑मे॒वाव॑रुन्धे ।   
</details>

<details><summary>मूलम्</summary>

ओजो॒ बल॒व्ँवा ए॒तौ दे॒वाना᳚म् ।   
यद॑र्काश्वमे॒धौ ।   
ओजो॒ बल॑मे॒वाव॑रुन्धे ।   
</details>

<details><summary>भट्टभास्करटीका</summary>

ओजो बलस्थानीयादोजो बलावरोधः ॥
</details>

<details open><summary>विश्वास-प्रस्तुतिः</summary>

अ॒ग्निर्वा अ॑श्वमे॒धस्य॒ योनि॑रा॒यत॑नम् ।   
सूर्यो॒ग्नेर्योनि॑रा॒यत॑नम् ।   

यद॑श्वमे॒धे᳚ऽग्नौ चित्य॑ उत्तरवे॒दिञ्चि॒नोति॑ ।   
ताव॑र्काश्वमे॒धौ ।   

अ॒र्का॒श्व॒मे॒धावे॒वाव॑रुन्धे ।   
</details>

<details><summary>मूलम्</summary>

अ॒ग्निर्वा अ॑श्वमे॒धस्य॒ योनि॑रा॒यत॑नम् ।   
सूर्यो॒ग्नेर्योनि॑रा॒यत॑नम् ।   

यद॑श्वमे॒धे᳚ऽग्नौ चित्य॑ उत्तरवे॒दिञ्चि॒नोति॑ ।   
ताव॑र्काश्वमे॒धौ ।   

अ॒र्का॒श्व॒मे॒धावे॒वाव॑रुन्धे ।   
</details>

<details><summary>भट्टभास्करटीका</summary>

5कौ पुनरर्काश्वमेधौ? को वा तयोरर्काश्वमेधान्वयः? इत्याह - अग्निर्वा इत्यादि ॥ व्याख्यातम् । तत्र चित्याग्नेरुपर्युत्तरवेदिचित्यात्मनोऽग्रेः करणात् द्वौ चित्याग्री अर्काश्वमेधौ भवतः । तयोरुपरि यजनादग्न्यादित्ययोरवरोधो विधेयीकरणम् ।   
</details>

<details open><summary>विश्वास-प्रस्तुतिः</summary>

अथो॑ अर्काश्वमे॒धयो॑रे॒व प्रति॑तिष्ठति ॥78॥  
</details>

<details><summary>मूलम्</summary>

अथो॑ अर्काश्वमे॒धयो॑रे॒व प्रति॑तिष्ठति ॥78॥  
</details>

<details><summary>भट्टभास्करटीका</summary>

अपि च तयोः प्रतिष्ठितश्च भवति ॥

इति तृतीये नवमे एकविंशोऽनुवाकः ॥  

</details>

