---
title:  ०६, उपहोमाः
unicode_script: devanagari
---

<details open><summary>विश्वास-प्रस्तुतिः</summary>

उ॒त न॑ᳶ प्रि॒या प्रि॒यासु॑ ।
स॒प्तस्वसा॒ सुजु॑ष्टा ।
सर॑स्वती॒ स्तोम्या॑ऽभूत् ।
</details>

<details><summary>मूलम्</summary>

उ॒त न॑ᳶ प्रि॒या प्रि॒यासु॑ ।
स॒प्तस्वसा॒ सुजु॑ष्टा ।
सर॑स्वती॒ स्तोम्या॑ऽभूत् ।
</details>

<details><summary>सायणटीका</summary>

(SB) 1षष्ठेऽनुवाके प्रथमामृचमाह - इयं सरस्वती स्तोम्या स्तोत्रयोग्याऽभूत् । कीदृशी? प्रियासु देवतासु मध्येऽत्यन्तं प्रिया उत अपि च नोऽस्माकं विशेषतः प्रिया, सप्तसंख्याका ब्रह्मीमहेश्वरीत्याद्या देवताः स्वसारो भगिन्यो यस्याः सा सप्तस्वसा । सुजुष्टा सुष्ठु सेविता ॥
</details>

<details open><summary>विश्वास-प्रस्तुतिः</summary>

इ॒मा जुह्वा॑नायु॒ष्मदा नमो॑भिः ।
प्रति॒ स्तोमꣳ॑ सरस्वति जुषस्व ।
तव॒ शर्म॑न्प्रि॒यत॑मे॒ दधा॑नाः ।
उप॑स्थेयाम शर॒णन्न वृ॒ख्षम् ।
</details>

<details><summary>मूलम्</summary>

इ॒मा जुह्वा॑नायु॒ष्मदा नमो॑भिः ।
प्रति॒ स्तोमꣳ॑ सरस्वति जुषस्व ।
तव॒ शर्म॑न्प्रि॒यत॑मे॒ दधा॑नाः ।
उप॑स्थेयाम शर॒णन्न वृ॒ख्षम् ।
</details>

<details><summary>सायणटीका</summary>

2अथ द्बितीयामाह - हे सरस्वति! युष्मत् युष्मान् त्वामित्यर्थः । इमे यजमाना नमोभिर्नमस्कारैस्सहाजुह्वानाः सर्वतो होममाह्नानं वा कुर्वन्तो वर्तन्ते । स्तोमं त्वदीयं स्तोत्रं प्रति प्रातिस्विकमसाधारणं जुषस्व सेवस्व । तव प्रियतमेऽतिप्रिये वृक्षवदुपकारके शर्मन् शरणे गृहे दधानाः हविर्धारयन्तः वयमुपस्थेयाम उपस्थानं करवाम । एतदुभयं सारस्वते कर्मणि द्रष्टव्यम् । तथा 'सारस्वतीं मेषीमालाभेत' इत्यस्य पशोः सूत्रे प्रतीकमाम्नातम् - 'इमा जुह्वाना यस्ते स्तनः' इति ॥
</details>

<details open><summary>विश्वास-प्रस्तुतिः</summary>

त्रिणि॑ प॒दा विच॑क्रमे ।
विष्णु॑र्गो॒पा अदा᳚भ्यः ।
ततो॒ धर्मा॑णि धा॒रयन्न्॑ ॥51॥  
</details>

<details><summary>मूलम्</summary>

त्रिणि॑ प॒दा विच॑क्रमे ।
विष्णु॑र्गो॒पा अदा᳚भ्यः ।
ततो॒ धर्मा॑णि धा॒रयन्न्॑ ॥51॥  
</details>

<details><summary>सायणटीका</summary>

3अथ तृतीयामाह - गोपाः सर्वस्य जगतो रक्षकः अदाम्यः केनाप्यतिरस्कार्यो विष्णुः कृत्स्नेऽपि जगति त्रीणि पदा विचक्रमे पदत्रयं निदधौ । किं कुर्वन्? ततस्तस्मत्पदत्रयात् धर्माणि धारयितव्यानि सर्वाणि वस्तूनि धारयन् ॥
</details>

<details open><summary>विश्वास-प्रस्तुतिः</summary>

तद॑स्य प्रि॒यम॒भि पाथो॑ अश्याम् ।
नरो॒ यत्र॑ देव॒यवो॒ मद॑न्ति ।
उ॒रु॒क्र॒मस्य॒ स हि बन्धु॑रि॒त्था ।
विष्णो᳚ᳶ प॒दे प॑र॒मे मध्व॒ उथ्सः॑ ।
</details>

<details><summary>मूलम्</summary>

तद॑स्य प्रि॒यम॒भि पाथो॑ अश्याम् ।
नरो॒ यत्र॑ देव॒यवो॒ मद॑न्ति ।
उ॒रु॒क्र॒मस्य॒ स हि बन्धु॑रि॒त्था ।
विष्णो᳚ᳶ प॒दे प॑र॒मे मध्व॒ उथ्सः॑ ।
</details>

<details><summary>सायणटीका</summary>

4अथ चतुर्थीमाह - देवयवो देवानिच्छन्तो नरो यजमाना यत्र भागीरथीजले मदन्ति हृष्यन्ति । अस्य विष्णोः प्रियं तत्पाथो भागीरथीजलं अभ्यश्यां अभितो व्याप्तवान् । उरुक्रमस्य विस्तीर्णपादस्य विष्णोः परमे पदे तृतीये पादे बन्धुः संबद्धो मध्वो मधुर उत्सो भागीरथीप्रवाह इत्था हि एवंविधः । हिशब्दः सर्वलोकप्रसिद्धिद्योतनार्थः ॥
</details>

<details open><summary>विश्वास-प्रस्तुतिः</summary>

क्र॒त्वा॒दा अ॑स्थु॒ श्रेष्ठः॑ ।
अ॒द्य त्वा॑ व॒न्वन्थ्सु॒रेक्णाः᳚ ।
मर्त॑ आनाश सुवृ॒क्तिम् ।
</details>

<details><summary>मूलम्</summary>

क्र॒त्वा॒दा अ॑स्थु॒ श्रेष्ठः॑ ।
अ॒द्य त्वा॑ व॒न्वन्थ्सु॒रेक्णाः᳚ ।
मर्त॑ आनाश सुवृ॒क्तिम् ।
</details>

<details><summary>सायणटीका</summary>

5अथ पञ्चमीमाह - क्रत्वा क्रतौ कर्मणि दा हविषो दाता श्रेष्ठः सर्वेषां मध्ये प्रशस्तः अस्तु भवतु । हे अग्रे? अद्यास्मिन्कर्मणि त्वां वन्वन् याचमानः सुरेक्णाः शोभनधनो मर्तो मनुष्यः सुवृक्तिं सुष्ठु दारिद्र्यवर्जनं आनाश आनक्षे व्याप्नोति । अयं मन्त्र आग्रेये कर्मणि द्रष्टव्यः ॥
</details>

<details open><summary>विश्वास-प्रस्तुतिः</summary>

इ॒मा ब्र॑ह्म ब्रह्मवाह ।
प्रि॒या त॒ आ ब॒र्हिस्सी॑द ।
वी॒हि सू॑र पुरो॒डाश᳚म् ॥52॥  
</details>

<details><summary>मूलम्</summary>

इ॒मा ब्र॑ह्म ब्रह्मवाह ।
प्रि॒या त॒ आ ब॒र्हिस्सी॑द ।
वी॒हि सू॑र पुरो॒डाश᳚म् ॥52॥  
</details>

<details><summary>सायणटीका</summary>

6अथ षष्ठीमाह - ब्रह्माणि वेदान्वहतीति ब्रह्मवाहो वेदैरविनाभूतः सूर्यः । अत एवान्यत्राम्नातम् 'वेदैरशून्यस्त्रिभिरेति सूर्यः' इति । तादृश! सूर! हे सूर्य! इमा ब्रह्म इमानि ब्रह्माणि वेदवाक्यानि कर्मण्यस्मिन्नुच्चार्यमाणानि ते प्रिया तव प्रियाणि । अतस्त्वं ब्रर्हिरासीद यज्ञमागच्छ पुरोडाशं वीहि भक्षय । अयं मन्त्रः सौर्यकर्मणि द्रष्टव्यः ॥
</details>

<details open><summary>विश्वास-प्रस्तुतिः</summary>

उप॑ नस्सू॒नवो॒ गिरः॑ ।
शृ॒ण्वन्त्व॒मृत॑स्य॒ ये ।
सु॒मृ॒डी॒का भ॑वन्तु नः ।
</details>

<details><summary>मूलम्</summary>

उप॑ नस्सू॒नवो॒ गिरः॑ ।
शृ॒ण्वन्त्व॒मृत॑स्य॒ ये ।
सु॒मृ॒डी॒का भ॑वन्तु नः ।
</details>

<details><summary>सायणटीका</summary>

7अथ सप्तमीमाह - अमृतस्य सूनवः क्षीरस्य पुत्रा ये मरुतः सन्ति । तथा च ब्राह्मणमाम्नातम् -'पृश्नियै वै पयसो मरुतो जाताः' इति । हे मरुतः । नोऽस्मदीया गिरः स्तुतिरूपा वाच उपशृण्वन्तु । ततो नोऽस्माकं सुमृडीकाः सुखहेतवो भवन्तु । अयं मन्त्रः मारुते कर्मणि द्रष्टव्यः ॥
</details>

<details open><summary>विश्वास-प्रस्तुतिः</summary>

अ॒द्या नो॑ देव सवितः ।
प्र॒जाव॑थ्सावी॒स्सौभ॑गम् ।
परा॑ दु॒ष्वप्नि॑यꣳ सुव ।
</details>

<details><summary>मूलम्</summary>

अ॒द्या नो॑ देव सवितः ।
प्र॒जाव॑थ्सावी॒स्सौभ॑गम् ।
परा॑ दु॒ष्वप्नि॑यꣳ सुव ।
</details>

<details><summary>सायणटीका</summary>

8अथाष्टमीमाह - हे सवितर्देव! अद्यास्मिन्कर्मणि नोऽस्माकं प्रजावत् पुत्रपौत्राद्युपेतं सौभगं सौभाग्यं सावीः अनुजानीहि । दुष्ष्वप्नियं दुस्स्वप्ननिमित्तं दोषं परासुव विनाश्य ॥
</details>

<details open><summary>विश्वास-प्रस्तुतिः</summary>

विश्वा॑नि देव सवितः ।
दु॒रि॒तानि॒ परा॑सुव ।
यद्भ॒द्रन्तन्म॒ आसु॑व ।
</details>

<details><summary>मूलम्</summary>

विश्वा॑नि देव सवितः ।
दु॒रि॒तानि॒ परा॑सुव ।
यद्भ॒द्रन्तन्म॒ आसु॑व ।
</details>

<details><summary>सायणटीका</summary>

9अथ नवमीमाह - हे सवितर्देव विश्वानि दुरितानि परासुव विनाशय । यद्भद्रं कल्याणमस्ति तन्मे मम आसुव सर्वतोऽनुजानीहि । एतदुभयं सावित्रे कर्मणि द्रष्टव्यम् ॥
</details>

<details open><summary>विश्वास-प्रस्तुतिः</summary>

शुचि॑म॒र्कैर्बृह॒स्पति᳚म् ॥53॥  
अ॒ध्व॒रेषु॑ नमस्यत ।
अ॒ना॒म्योज॒ आच॑के ।
</details>

<details><summary>मूलम्</summary>

शुचि॑म॒र्कैर्बृह॒स्पति᳚म् ॥53॥  
अ॒ध्व॒रेषु॑ नमस्यत ।
अ॒ना॒म्योज॒ आच॑के ।
</details>

<details><summary>सायणटीका</summary>

10अथ दशमीमाह - हे ऋत्विजः! शुचिं शुद्धं बृहस्पतिमध्वरेषु याजेषु अर्कैरर्चनैस्सह नमस्यत नमस्कुरुत । तस्य बृहस्पतेः प्रसादादहमनामि कस्याप्यवशं ओजो बलमाचके सर्वतः प्राप्नवानि । अयं मन्त्रो बार्हस्पत्ये कर्मणि द्रष्टव्यः ॥
</details>

<details open><summary>विश्वास-प्रस्तुतिः</summary>

या धा॒रय॑न्त दे॒वा सु॒दख्षा॒ दख्ष॑पितारा ।
अ॒सु॒र्या॑य॒ प्रम॑हसा ।
स इत्ख्षेति॒ सुधि॑त॒ ओक॑सि॒ स्वे ।
</details>

<details><summary>मूलम्</summary>

या धा॒रय॑न्त दे॒वा सु॒दख्षा॒ दख्ष॑पितारा ।
अ॒सु॒र्या॑य॒ प्रम॑हसा ।
स इत्ख्षेति॒ सुधि॑त॒ ओक॑सि॒ स्वे ।
</details>

<details><summary>सायणटीका</summary>

11अथैकदशीमाह - देवा सर्वेऽपीन्द्रादयो देवाः सुदक्षा सुष्ठु दक्षौ कुशलौ दक्षपितारा दक्षस्य कर्मणः पालकौ यौ मित्रावरुणौ प्रमहसा प्रकृष्टेन तेजसा असुर्याय असुरसंबन्धिने विनाशाय अधारयन्त चित्ते धृतवन्तो मित्रावरुणावेवासुरान्विनाशयत इत्येवं निश्चितवन्तः । अयं मन्त्रो मैत्रावरुणशस्त्रेऽन्तर्भावनीयः ॥
</details>

<details open><summary>विश्वास-प्रस्तुतिः</summary>

तस्मा॒ इडा॑ पिन्वते विश्व॒दानी᳚ ।
तस्मै॒ विश॑स्स्व॒यमे॒वान॑मन्ति ।
यस्मि॑न्ब्र॒ह्मा राज॑नि॒ पूर्व॒ एति॑ ।
</details>

<details><summary>मूलम्</summary>

तस्मा॒ इडा॑ पिन्वते विश्व॒दानी᳚ ।
तस्मै॒ विश॑स्स्व॒यमे॒वान॑मन्ति ।
यस्मि॑न्ब्र॒ह्मा राज॑नि॒ पूर्व॒ एति॑ ।
</details>

<details><summary>सायणटीका</summary>

12अथ द्वादशीमाह - यस्मिन् राजनीन्द्रे ब्रह्मा बृहस्पतिः पूर्व एति पुरतो गच्छति स इत् स एवैन्द्रो राजा स्वे स्वकीये ओकसि स्थाने सुधितः सुखं प्राप्तस्सन् क्षेति सीदति । तस्मै राज्ञे इढा धेनुर्विश्वदानी सर्वदा पिन्वते प्रीतिं जनयति । तस्मै राज्ञे विशः प्रजाः स्वयमेव आनमन्ति । अत्र राजशब्देनेन्द्रो मनुष्यो वा विवक्षितव्यः । अयं मन्त्रो बार्हस्पत्ये कर्मणि द्रष्टव्यः ॥
</details>

<details open><summary>विश्वास-प्रस्तुतिः</summary>

सकू॑तिमिन्द्र॒ सच्यु॑तिम् ।
सच्यु॑तिञ्ज॒घन॑च्युतिम् ॥54॥  
क॒नात्का॒भान्न॒ आभ॑र ।
प्र॒य॒फ्स्यन्नि॑व स॒क्थ्यौ᳚ ।
</details>

<details><summary>मूलम्</summary>

सकू॑तिमिन्द्र॒ सच्यु॑तिम् ।
सच्यु॑तिञ्ज॒घन॑च्युतिम् ॥54॥  
क॒नात्का॒भान्न॒ आभ॑र ।
प्र॒य॒फ्स्यन्नि॑व स॒क्थ्यौ᳚ ।
</details>

<details><summary>सायणटीका</summary>

13अथ त्रयोदशीमाह - हे इन्द्र! कनात्काभा कनकवद्भासमानां रूपवतीं कन्यां नोऽस्मदर्थमाभर आनय । कीदृशीं सकूतिं कूतिराकूतिः सकल्पस्तेन सहितां अस्मास्वनुरक्तामित्यर्थः । सच्युतिं च्युतिः क्षरणं वीर्यस्यन्दनं तेन सहिताम् । अनुरागातिशयेन हि सहसा वीर्यं स्यन्दति । एतदेव पुनः सच्युतिमित्यनूद्य जघनच्युतिमित्यनेन व्याख्यायते । आहरणे दृष्टान्तः - सक्थ्यौ प्रयप्स्यन्निव यथाऽत्यन्तं कामुक ऊरुद्वयं प्रतियब्धुमुद्युक्तोऽत्यन्तादरेण स्त्रियमाहरति तद्वत् ॥
</details>

<details open><summary>विश्वास-प्रस्तुतिः</summary>

वि न॑ इन्द्र॒ मृधो॑ जहि ।
कनी॑खुनदिव सा॒पयन्न्॑ ।
अ॒भि न॒स्सुष्टु॑तिन्नय ।
</details>

<details><summary>मूलम्</summary>

वि न॑ इन्द्र॒ मृधो॑ जहि ।
कनी॑खुनदिव सा॒पयन्न्॑ ।
अ॒भि न॒स्सुष्टु॑तिन्नय ।
</details>

<details><summary>सायणटीका</summary>

14अथ चतुर्दशीमाह - हे इन्द्र! मृधः अस्मद्विवाहप्रतिबन्धकान् शत्रून् विजहि विविधं मारय । कनीखुनदिव सापयन् यथा पूर्वं भूमौ निक्षिप्तं द्रव्यमतिशयेन खनित्वा स पुरुषः स्वपुत्रं प्रत्यानीय संयोजयति तद्वत्त्वमपि कन्यारत्नमस्मासु संयोजयन् नोऽस्मदीयां सुष्टुतिं शोभनां कीर्तिं अभि सर्वतः नय प्रापय । एतच्च मन्त्रद्वयं कन्यालाभार्थे कर्मणि विनियोज्यम् ॥
</details>

<details open><summary>विश्वास-प्रस्तुतिः</summary>

प्र॒जाप॑तिस्स्त्रि॒याय्ँ यशः॑ ।
मु॒ष्कयो॑रदधा॒थ्सप᳚म् ।
काम॑स्य॒ तृप्ति॑मान॒न्दम् ।
तस्या᳚ग्ने भाजये॒ह मा᳚ ।
</details>

<details><summary>मूलम्</summary>

प्र॒जाप॑तिस्स्त्रि॒याय्ँ यशः॑ ।
मु॒ष्कयो॑रदधा॒थ्सप᳚म् ।
काम॑स्य॒ तृप्ति॑मान॒न्दम् ।
तस्या᳚ग्ने भाजये॒ह मा᳚ ।
</details>

<details><summary>सायणटीका</summary>

15अथ पञ्चदशीमाह - योंऽयं प्रजापतीर्जगतः स्रष्टा स्त्रियां यशः भार्यायां गर्भरूरेण यशसः कारणं यद्वीर्यं तत् मुष्कयोरण्डयोः सपं सम्बन्धं अदधात् स्थापितवान् । तस्यैव स्थापितस्य विशेषणानि - कामस्य तृप्तिं तृप्तिकारणम् । तस्मिन् गलिते सत्येव योषिन्मे भूयादिति कामो निवर्तते तन्निवृत्तिरेव तृप्तिः । अत आनन्दं सुखकारणम् । हेऽग्ने इह विवाहे कर्मणि मां तस्य वीर्यस्य सुखं भाजय प्रापय ॥
</details>

<details open><summary>विश्वास-प्रस्तुतिः</summary>

मोद॑ᳶ प्रमो॒द आ॑न॒न्दः ॥55॥  
मु॒ष्कयो॒र्निहि॑त॒स्सपः॑ ।
सृ॒त्वेव॒ काम॑स्य तृप्याणि ।
दख्षि॑णानाम्प्रतिग्र॒हे ।
</details>

<details><summary>मूलम्</summary>

मोद॑ᳶ प्रमो॒द आ॑न॒न्दः ॥55॥  
मु॒ष्कयो॒र्निहि॑त॒स्सपः॑ ।
सृ॒त्वेव॒ काम॑स्य तृप्याणि ।
दख्षि॑णानाम्प्रतिग्र॒हे ।
</details>

<details><summary>सायणटीका</summary>

16अथ षोडशीमाह - मोदादयस्त्रयस्तारतम्येनावस्थिताः सुखावान्तरविशेषाः । वार्ताजन्यः सुखविशेषो मोदः । दर्शनजन्यः प्रमोदः । भोगजन्य आनन्दः । तेषां सर्वेषां सपः समवायहेतुः मुष्कयोर्निहितः स्थापितः । दक्षिणानां प्रतिग्रहे सति कामस्य सृत्वेव कामितार्थं प्राप्येव तृप्याणि तृप्तो भवानि । अयमर्थः - ऋत्विजां दक्षिणाकाले कन्याऽपि दीयते । अत एवापस्तम्बधर्मेषु स्मर्यते - 'दैवे यज्ञतन्त्रे ऋत्विजे प्रतिपादयेत्' इति । दैवे विवाहे चिकीर्षिते सति यज्ञप्रयोगमध्ये ऋत्विजे कन्यां समर्पयेत् । आश्वलायनोऽपि दीक्षिणारूपायाः कन्याया अभिमर्शनं विधत्ते - 'अभिमृशेदप्राणि कन्यां च' इति । तस्माद्दक्षिणानां प्रतिग्रहे सति कन्यां प्राप्तस्य यादृशी तृप्तिस्तादृशी तृप्तिर्भवतीति ॥
</details>

<details open><summary>विश्वास-प्रस्तुतिः</summary>

मन॑सश्चि॒त्तमाकू॑तिम् ।
वा॒चस्स॒त्यम॑शीमहि ।
प॒शू॒नाꣳ रू॒पमन्न॑स्य ।
यश॒श्श्रीश्श्र॑यता॒म्मयि॑ ।
</details>

<details><summary>मूलम्</summary>

मन॑सश्चि॒त्तमाकू॑तिम् ।
वा॒चस्स॒त्यम॑शीमहि ।
प॒शू॒नाꣳ रू॒पमन्न॑स्य ।
यश॒श्श्रीश्श्र॑यता॒म्मयि॑ ।
</details>

<details><summary>सायणटीका</summary>

17अथ सप्तदशीमाह - मनसः संबन्धि चित्तं विज्ञानमाकूतिं संकल्पं वाचः संबन्धि सत्यवदनं च अशीमहि प्राप्नुयाम । तथा पशूनां गवादीनां रूपमनेकविधं स्वरूपं अन्नस्य संबन्धि यशः कीर्ति च अशीमहि । मयि श्रीर्धनसमृद्धिः श्रयतां सेवताम् ॥
</details>

<details open><summary>विश्वास-प्रस्तुतिः</summary>

यथा॒ऽहम॒स्या अतृ॑पꣵ स्त्रि॒यै पुमान्॑ ।
यथा॒ स्त्री तृप्य॑ति पु॒ꣳ॒सि प्रि॒ये प्रि॒या ।
ए॒वम्भग॑स्य तृप्याणि ॥56॥  
य॒ज्ञस्य॒ काम्य॑ᳶ प्रि॒यः ।
</details>

<details><summary>मूलम्</summary>

यथा॒ऽहम॒स्या अतृ॑पꣵ स्त्रि॒यै पुमान्॑ ।
यथा॒ स्त्री तृप्य॑ति पु॒ꣳ॒सि प्रि॒ये प्रि॒या ।
ए॒वम्भग॑स्य तृप्याणि ॥56॥  
य॒ज्ञस्य॒ काम्य॑ᳶ प्रि॒यः ।
</details>

<details><summary>सायणटीका</summary>

18अथाष्टादशीमाह - अस्यै अस्यां स्त्रियां विवाहेन लब्धायां स्त्रियां पुमानहं यथाऽतृपं येन प्रकारेण तृप्तोऽस्मि, यथा च प्रिया स्त्री प्रिये पुंसि तृप्यति एवमहं भगस्य तृप्याणि सौभाग्येन तृप्तो भवानि । कीदृशोऽहं? यज्ञभ्य काम्यः यज्ञो हि स्वानुष्ठानाय मां कामयते । अत एव यज्ञस्याहं प्रियः ॥
</details>

<details open><summary>विश्वास-प्रस्तुतिः</summary>

ददा॒मीत्य॒ग्निर्व॑दति ।
तथेति॑ वा॒युरा॑ह॒ तत् ।
हन्तेति॑ स॒त्यञ्च॒न्द्रमाः᳚ ।
आ॒दि॒त्यस्स॒त्यमोमिति॑ ।
आप॒स्तथ्स॒त्यमाभ॑रन्न् ।
</details>

<details><summary>मूलम्</summary>

ददा॒मीत्य॒ग्निर्व॑दति ।
तथेति॑ वा॒युरा॑ह॒ तत् ।
हन्तेति॑ स॒त्यञ्च॒न्द्रमाः᳚ ।
आ॒दि॒त्यस्स॒त्यमोमिति॑ ।
आप॒स्तथ्स॒त्यमाभ॑रन्न् ।
</details>

<details><summary>सायणटीका</summary>

19अथैकोनविंशीमाह - एनां कन्याभहं ददामीत्येवमग्निर्ब्रूते । तत्तथाऽस्त्विति वायुरप्याह । चन्द्रमास्तु तत्सत्यं हन्त ममायं हर्ष इत्याह । आदित्यः सत्यमोमिति अवश्यमङ्गीकरोमीति ब्रूते ॥
</details>

<details open><summary>विश्वास-प्रस्तुतिः</summary>

यशो॑ य॒ज्ञस्य॒ दख्षि॑णाम् ।
अ॒सौ मे॒ काम॒स्समृ॑द्ध्यताम् ।
न हि स्पश॒मवि॑दन्न॒न्यम॒स्मात् ।
</details>

<details><summary>मूलम्</summary>

यशो॑ य॒ज्ञस्य॒ दख्षि॑णाम् ।
अ॒सौ मे॒ काम॒स्समृ॑द्ध्यताम् ।
न हि स्पश॒मवि॑दन्न॒न्यम॒स्मात् ।
</details>

<details><summary>सायणटीका</summary>

20अथ विंशीमाह - यज्ञस्य दक्षिणां यज्ञसंबन्धिदक्षिणारूपं यशः यशसः कारणं तत्कन्यारूपं वस्तु आपः सत्यमाभरन् अब्देवता अवश्यमानयन् । तस्मादसौ पुत्रोत्पादनरूपो मे कामः समृध्यतां समृद्धो भवतु । प्रजापतिरित्यादिमन्त्रस्य कन्याप्रतिग्रहे विनियोगमाह बोधायनः - 'अथ यदि दक्षिणाभिस्सह दत्ता स्यान्नात्र वरान्प्रहिणुयात्ता प्रतिगृह्णीयात्प्रजापतिस्स्त्रियां यश इत्येताभिष्षड्भिरनुच्छन्दसम्' इति । आपस्तम्बमतानुसारिणस्तु वध्वाः शिरसि तण्डुलप्रक्षेपे विनियोगमाहुः ॥
</details>

<details open><summary>विश्वास-प्रस्तुतिः</summary>

वै॒श्वा॒न॒रात्पु॑रए॒तार॑म॒ग्नेः ॥57॥  
अथे॑ममन्थन्न॒मृत॒ममू॑राः ।
वै॒श्वा॒न॒रङ्ख्षे᳚त्र॒जित्या॑य दे॒वाः ।
</details>

<details><summary>मूलम्</summary>

वै॒श्वा॒न॒रात्पु॑रए॒तार॑म॒ग्नेः ॥57॥  
अथे॑ममन्थन्न॒मृत॒ममू॑राः ।
वै॒श्वा॒न॒रङ्ख्षे᳚त्र॒जित्या॑य दे॒वाः ।
</details>

<details><summary>सायणटीका</summary>

19अथैकविंशीमाह - वैश्वानरनामकादस्मादग्नेरन्यं देवं स्पशं रक्षसां बाधकं पुर एतारं देवानां पुरतो गन्तारं न ह्यविदन् देवाः सर्वथा नालभन्त । अथानन्तरममूरा अमूढा देवाः क्षेत्रजित्याय कर्मानुष्ठानाङ्गक्षेत्रजयाय तन्मार्गजयाय वा अमृतं केनाप्यतिरस्कृतं ईं वैश्वानरमिमं वैश्वानराख्यमग्निममन्थन् अरण्योर्मथितवन्तः ॥
</details>

<details open><summary>विश्वास-प्रस्तुतिः</summary>

येषा॑मि॒मे पूर्वे॒ अर्मा॑स॒ आसन्न्॑ ।
अ॒यू॒पास्सद्म॒ विभृ॑ता पु॒रूणि॑ ।
वैश्वा॑नर॒ त्वया॒ ते नु॒त्ताः ।
</details>

<details><summary>मूलम्</summary>

येषा॑मि॒मे पूर्वे॒ अर्मा॑स॒ आसन्न्॑ ।
अ॒यू॒पास्सद्म॒ विभृ॑ता पु॒रूणि॑ ।
वैश्वा॑नर॒ त्वया॒ ते नु॒त्ताः ।
</details>

<details><summary>सायणटीका</summary>

22अथ द्वाविंशीमाह - येषां जनानां यजमानानां अयूपा विमोहरहिता इमे वैश्वानरस्य मन्थितारो देवाः पूर्वे अर्मासः पूर्वभाविनो गन्तार आसन् । पुरूणि सद्म बहूनि यज्ञगृहाणि च येषां यजमानानां विभृतानि विशेषेण संपादितानि, ते जनासो जना यजमाना हे वैश्वानर! त्वया नुत्ताः प्रेरितास्सन्तः अन्यां कांचिद्यज्ञयोग्यां पृथिवीमभितस्थुः अभिगम्यावस्थिताः । एतच्चोभयं वैश्वानरदेवत्ये कर्मणि द्रष्टव्यम् ॥
</details>

<details open><summary>विश्वास-प्रस्तुतिः</summary>

पृ॒थि॒वीम॒न्याम॒भित॑स्थु॒र्जना॑सः ।
पृ॒थि॒वीम्मा॒तर॑म्म॒हीम् ।
अ॒न्तरि॑ख्ष॒मुप॑ब्रुवे ।
बृ॒ह॒तीमू॒तये॒ दिव᳚म् ।
</details>

<details><summary>मूलम्</summary>

पृ॒थि॒वीम॒न्याम॒भित॑स्थु॒र्जना॑सः ।
पृ॒थि॒वीम्मा॒तर॑म्म॒हीम् ।
अ॒न्तरि॑ख्ष॒मुप॑ब्रुवे ।
बृ॒ह॒तीमू॒तये॒ दिव᳚म् ।
</details>

<details><summary>सायणटीका</summary>

23अथ त्रयोविंशीमाह - इमां पृथिवीं महीं मातरं मातृसमानामहमुपब्रुवे । यथा माता पालयति तथा त्वं पालयेति ब्रुवे प्रार्थये । अन्तरिक्षमप्यवकाशदानाय प्रार्थये । बृहतीं प्रौढां दिवमपि ऊतये वृष्टिप्रदानेन रक्षणाय प्रार्थये ॥
</details>

<details open><summary>विश्वास-प्रस्तुतिः</summary>

विश्व॑म्बिभर्ति पृथि॒वी ॥58॥  
अ॒न्तरि॑ख्ष॒व्ँविप॑प्रथे ।
दु॒हे द्यौर्बृ॑ह॒ती पयः॑ ।
</details>

<details><summary>मूलम्</summary>

विश्व॑म्बिभर्ति पृथि॒वी ॥58॥  
अ॒न्तरि॑ख्ष॒व्ँविप॑प्रथे ।
दु॒हे द्यौर्बृ॑ह॒ती पयः॑ ।
</details>

<details><summary>सायणटीका</summary>

21अथ चतुर्विंशीमाह - इयं पृथिवी विश्वं सर्वं जगद्विभर्ति धारयति पोषयति च । अन्तरिक्षमप्यवकाशप्रदानाय विपप्रथे विस्तीर्णमभूत् । बृहती द्यौः पयो दुहे जलं दोग्धि । एतच्च मन्त्रद्वयं लोकेष्टौ द्रष्टव्यम् । तथाचाश्वलायन आह - 'लोकेष्टिः पृथिव्यन्तरिक्षं द्यौरिति देवताः पृथिवीं मातरम्' इति ॥
</details>

<details open><summary>विश्वास-प्रस्तुतिः</summary>

न ता न॑शन्ति॒ न द॑भाति॒ तस्क॑रः ।
नैना॑ अमि॒त्रो व्यथि॒राद॑धर्षति ।
दे॒वाꣳश्च॒ याभि॒र्यज॑ते॒ ददा॑ति च ।
ज्योगित्ताभि॑स्सचते॒ गोप॑तिस्स॒ह ।
</details>

<details><summary>मूलम्</summary>

न ता न॑शन्ति॒ न द॑भाति॒ तस्क॑रः ।
नैना॑ अमि॒त्रो व्यथि॒राद॑धर्षति ।
दे॒वाꣳश्च॒ याभि॒र्यज॑ते॒ ददा॑ति च ।
ज्योगित्ताभि॑स्सचते॒ गोप॑तिस्स॒ह ।
</details>

<details><summary>सायणटीका</summary>

25अथ पञ्चविंशीमाह - याभिर्गोभिर्देवानुद्दिश्य यजते च यागमपि करोति, ददाति च गवां दानमपि करोति, ताः गावो न नशन्ति नैव नाशं प्राप्नुवन्ति । तस्करश्चोरोऽपि ता गा न दभाति न हिनस्ति । व्यथिर्व्यथाहेतुः अमित्रः शत्रुरप्येना गा नादधर्षति नैव धृष्टो भवति ताडयितुं प्रगल्भो न भवति । ताभिर्गोभिस्सह गोपतिर्गवां स्वामी ज्योगित् चिरमेव सचते स्वर्गे समवेतो भवति ॥
</details>

<details open><summary>विश्वास-प्रस्तुतिः</summary>

न ता अर्वा॑ रे॒णुक॑काटो अश्ञुते ।
न सꣵ॑स्कृत॒त्रमुप॑यन्ति॒ ता अ॒भि ।
उ॒रु॒गा॒यमभ॑य॒न्तस्य॒ ता अनु॑ ।
गावो॒ मर्त्य॑स्य॒ वि च॑रन्ति॒ यज्व॑नः ॥59 ॥  
</details>

<details><summary>मूलम्</summary>

न ता अर्वा॑ रे॒णुक॑काटो अश्ञुते ।
न सꣵ॑स्कृत॒त्रमुप॑यन्ति॒ ता अ॒भि ।
उ॒रु॒गा॒यमभ॑य॒न्तस्य॒ ता अनु॑ ।
गावो॒ मर्त्य॑स्य॒ वि च॑रन्ति॒ यज्व॑नः ॥59 ॥  
</details>

<details><summary>सायणटीका</summary>

26अत षड्विंशीमाह - रेणुककाटः रेणोर्भूधूलेः ककाट उत्थापकः तीव्रगतियुक्त इत्यर्थः । अर्वा तादृशोऽश्वः ताः गा नाश्नुते न व्याप्नोति, अश्वादपि शीघ्रगतथ इत्यर्थः । अत एव ता अभि एतादृशीर्गा अभिलक्ष्य संस्कृतत्रं संस्कारेण युक्तं रक्षार्थं दण्डं नोपयन्ति गोपाला हस्ते दण्डं न स्वीकुर्वन्ति । शक्त्याधिक्येनाश्वादपि शीघ्रं गच्छन्तीनां गवां ताडनार्थो दण्डो नापेक्षितः । यज्वनो यागाशीलस्य तस्य मर्त्यस्य मनुष्यस्य ता गाव उरुगायं विस्तीर्णगतियोग्यं भयरहितं स्थानं प्राप्य विचरन्ति विस्रम्भेण चरन्ति । एतच्च मन्त्रद्वयं 'ब्रह्मण ऋषभम्' इति विहितस्य पशोरुपहोमार्थे गोसूक्तेऽन्तर्भूतम् । अत एव तत्र प्रतीकद्वयमाम्नातम् - 'न ता नशन्ति, न ता अर्वा' इति ॥
</details>

<details open><summary>विश्वास-प्रस्तुतिः</summary>

रात्री॒ व्य॑ख्यदाय॒ती ।
पु॒रु॒त्रा दे॒व्य॑ख्षभिः॑ ।
विश्वा॒ अधि॒ श्रियो॑ऽधित ।
</details>

<details><summary>मूलम्</summary>

रात्री॒ व्य॑ख्यदाय॒ती ।
पु॒रु॒त्रा दे॒व्य॑ख्षभिः॑ ।
विश्वा॒ अधि॒ श्रियो॑ऽधित ।
</details>

<details><summary>सायणटीका</summary>

27अथ सप्तविंशीमाह - पुरुत्रा पुरुषु बहुषु दिवसेष्वायती पुनः पुनरागच्छन्ती रात्री देवी रात्र्यभिमानिनी देवता अक्षभिः सर्वेषां प्राणिनां चक्षुर्भिः व्यख्यत् विख्याताऽभूत् । अन्धकारं ज्योत्स्नां वा दृष्ट्वा रात्रिरियमिति निश्चीयते । सा च देवी विश्वाः श्रियः सर्वाः संपदोऽधिष्ठाय अधित ॥
</details>

<details open><summary>विश्वास-प्रस्तुतिः</summary>

उप॑ ते॒ गा इ॒वाक॑रम् ।
वृ॒णी॒ष्व दु॑हितर्दिवः ।
रात्री॒ स्तोम॒न्न जि॒ग्युषी᳚ ।
</details>

<details><summary>मूलम्</summary>

उप॑ ते॒ गा इ॒वाक॑रम् ।
वृ॒णी॒ष्व दु॑हितर्दिवः ।
रात्री॒ स्तोम॒न्न जि॒ग्युषी᳚ ।
</details>

<details><summary>सायणटीका</summary>

28अथाष्टाविंशीमाह - दिवो दुहितः द्युलोकदेवतायाः पुत्रि! हे रात्रि! गा इव गोभिरुपलक्षितान् गोमहिषादीन् सर्वानपि पशून् ते उपाकरं तव समीपे कृतवानस्मि । अतो वृणीष्व रक्षार्थं सर्वानपि गवादीन् स्वीकुरु । रात्रौ हि पशवः शालासु रक्ष्यन्ते । इयं रात्री देवी स्तोमं न अस्माभिः कृतं स्तोत्रमपि जिग्युषी जितवती वशीकृतवती । एतच्च मन्त्रद्वयमरिष्टदर्शनेषु होमेषु विनियोक्तव्यम् । तथा च बह्वृचा आरण्यकाण्डे संहितोपनिषदि प्रत्यक्षाणि स्वप्नगतानि चारिष्टान्युपन्यस्यानन्तरमिदमामनन्ति 'स यद्येतेषां किंचित्पश्येत् । उपोष्य पायसं स्थालीपाकं श्रपयित्वा रात्रिसूक्तेन प्रत्यृचं हुत्वा' इति ॥
</details>

<details><summary>सायणोक्त-विनियोगः</summary>

29अथैकोनत्रिंशीमाह - 
</details>


<div class="js_include" url="/vedAH_Rk/shAkalam/saMhitA/vishvAsa-prastutiH/08/100/11_devIM_vAchamajanayanta.md"  newLevelForH1="5" includeTitle="false"> </div>  


<div class="js_include" url="/vedAH_Rk/shAkalam/saMhitA/sarvASh_TIkAH/08/100/11_devIM_vAchamajanayanta.md"  newLevelForH1="5" includeTitle="false"> </div>  


<div class="js_include" url="/vedAH_Rk/shAkalam/saMhitA/vishvAsa-prastutiH/08/100/10_yadvAgvadantyavichetanAni_rAShTrI.md"  newLevelForH1="5" includeTitle="false"> </div>  


<div class="js_include" url="/vedAH_Rk/shAkalam/saMhitA/sarvASh_TIkAH/08/100/10_yadvAgvadantyavichetanAni_rAShTrI.md"  newLevelForH1="5" includeTitle="false"> </div>  



<details open><summary>विश्वास-प्रस्तुतिः</summary>

गौ॒री मि॑माय सलि॒लानि॒ तख्ष॑ती ।
एक॑पदी द्वि॒पदी॒ सा चतु॑ष्पदी ।
अ॒ष्टाप॑दी॒ नव॑पदी बभू॒वुषी᳚ ।
स॒हस्रा᳚ख्षरा पर॒मे व्यो॑मन्न् ।
</details>

<details><summary>मूलम्</summary>

गौ॒री मि॑माय सलि॒लानि॒ तख्ष॑ती ।
एक॑पदी द्वि॒पदी॒ सा चतु॑ष्पदी ।
अ॒ष्टाप॑दी॒ नव॑पदी बभू॒वुषी᳚ ।
स॒हस्रा᳚ख्षरा पर॒मे व्यो॑मन्न् ।
</details>

<details><summary>सायणटीका</summary>

31अथैकत्रिंशीमाह - परमे व्योम्नि ब्रह्मणि प्रतिष्ठिता गौरी गौरवर्णा वाग्देवी सृष्ट्युपक्रमे सलिलसदृशानि वर्णपदवाक्यानि तक्षती सृजन्ती मिमाय शब्दमकरोत् । कथम्? प्रथमं प्रणवात्मनैकपदी ब्रह्मणो मुखान्निर्गता । अनन्तरं व्याहृतिरूपेण सावित्रीरूपेण च द्विपदी । ततो वेदचतुष्टयरूपेण चतुष्पदी । ततो वेदाङ्गैः षड्भिः पुराणधर्मशास्त्राभ्यां चाष्टापदी । ततो मीमांसान्यायसांख्ययोगपाञ्चरात्रपाशुपतायुर्वेदधनुर्वेदगान्धर्वैर्नवपदी । ततोऽनन्तैर्वाक्यसंदर्भैः सहस्राक्षरा अनन्तविधा बभूवुषी संपन्ना ॥
</details>

<details open><summary>विश्वास-प्रस्तुतिः</summary>

तस्याꣳ॑ समु॒द्रा अधि॒विख्ष॑रन्ति ।
तेन॑ जीवन्ति प्र॒दिश॒श्चत॑स्रः ॥61॥  
ततः॑ ख्षरत्य॒ख्षर᳚म् ।
तद्विश्व॒मुप॑जीवति ।
</details>

<details><summary>मूलम्</summary>

तस्याꣳ॑ समु॒द्रा अधि॒विख्ष॑रन्ति ।
तेन॑ जीवन्ति प्र॒दिश॒श्चत॑स्रः ॥61॥  
ततः॑ ख्षरत्य॒ख्षर᳚म् ।
तद्विश्व॒मुप॑जीवति ।
</details>

<details><summary>सायणटीका</summary>

32अथ द्वात्रिंशीमाह - तस्यां वाग्देवतायामधिश्रिताः समुद्राः समुद्रसमाना वेदाः विक्षरन्ति विविधं प्रवर्तन्ते । तेन प्रवर्तनेन चतस्रः प्रदिशः चतुर्विधाः प्राच्यादिदिगवस्थिताः प्राणिनो जीवन्ति वेदोक्तमनुष्ठायैहिकमामुष्मिकं च प्राप्नुवन्ति । ततो वेदादेवाक्षरं प्रणवात्मकं प्रवर्तते । तदेतदक्षरं विश्वमुपजीवति सर्वे जनाः प्रणवानुष्ठानेन स्वापेक्षितं फलं प्राप्नुवन्ति । एतच्च मन्त्रद्वयं 'वाचे वेहतम्' इत्यत्रैवोपहोमार्थं द्रष्टव्यश् ॥
</details>

<details open><summary>विश्वास-प्रस्तुतिः</summary>

इन्द्रा॒सूरा॑ ज॒नय॑न्वि॒श्वक॑र्मा ।
म॒रुत्वाꣳ॑ अस्तु ग॒णवा᳚न्थ्सजा॒तवान्॑ ।
अ॒स्य स्नु॒षा श्वशु॑रस्य॒ प्रशि॑ष्टिम् ।
स॒पत्ना॒ वाच॒म्मन॑सा॒ उपा॑सताम् ।
</details>

<details><summary>मूलम्</summary>

इन्द्रा॒सूरा॑ ज॒नय॑न्वि॒श्वक॑र्मा ।
म॒रुत्वाꣳ॑ अस्तु ग॒णवा᳚न्थ्सजा॒तवान्॑ ।
अ॒स्य स्नु॒षा श्वशु॑रस्य॒ प्रशि॑ष्टिम् ।
स॒पत्ना॒ वाच॒म्मन॑सा॒ उपा॑सताम् ।
</details>

<details><summary>सायणटीका</summary>

33अथ त्रयस्त्रिंशीमाह - इन्द्रा परमैश्वर्ययुक्तः सूरा सूर्यो विश्वकर्मा सर्वव्यापारयुक्तो विश्वं जनयन् मरुत्वान् मरुद्भिर्युक्तः गणवान् वसुरुद्रादित्यगणैस्सहितः सजातवान् सजातैः स्वेन समानजन्मभिः सर्वैः सहितश्च सन् यजमानस्यानुग्राहकोऽस्तु । ततश्चास्य यजमानस्य श्वशुरस्थानीयस्य सपत्नाः शत्रवः स्नुषा स्नुषावन्निलीयमानास्सन्तः प्रशिष्टिं प्रशासनरूपां वाचं मनसोपासतां मनःपूर्वं सेवन्ताम् ॥
</details>

<details open><summary>विश्वास-प्रस्तुतिः</summary>

इन्द्र॒स्सूरो॑ अतर॒द्रजाꣳ॑सि ।
स्नु॒षा स॒पत्ना॒ श्वशु॑रो॒ऽयम॑स्तु ।
अ॒यꣳ शत्रू᳚ञ्जयतु॒ जर्हृ॑षाणः ।
अ॒यव्ँ वाज॑ञ्जयतु॒ वाज॑सातौ ।
</details>

<details><summary>मूलम्</summary>

इन्द्र॒स्सूरो॑ अतर॒द्रजाꣳ॑सि ।
स्नु॒षा स॒पत्ना॒ श्वशु॑रो॒ऽयम॑स्तु ।
अ॒यꣳ शत्रू᳚ञ्जयतु॒ जर्हृ॑षाणः ।
अ॒यव्ँ वाज॑ञ्जयतु॒ वाज॑सातौ ।
</details>

<details><summary>सायणटीका</summary>

34अथ चतुस्त्रिंशीमाह - इन्द्रः परमैश्वर्ययुक्तः सूरः सूर्यो रजांसि रञ्जकानि प्राणिजातानि अतरन् तीर्णवान् वशीकृतवानित्यर्थः । तत्प्रसादाद्यजमानस्य सपत्नाः शत्रवः स्नुषावत्स्वाधीनाः सन्तु । अयं तु यजमानः श्वशुरोऽस्तु श्वशुरवत्स्वामी भवतु । स्वामित्वादेवायं यजमानो जर्हृषाणोऽन्यन्तं हृष्यन् शत्रून् जयतु । पुनरप्ययं यजमानो वाजसातौ स्वकीयेभ्योऽन्नदाने निमित्ते सति वाजं जयतु वैरिसंबन्ध्यन्नं वशं करोतु । एते ऋचौ स्नुषाश्वशुरीयायामिष्टौ याज्यानुवाक्ये ॥
</details>

<details open><summary>विश्वास-प्रस्तुतिः</summary>

अ॒ग्निः ख्ष॑त्र॒भृदनि॑भृष्ट॒मोजः॑ ।
स॒ह॒स्रियो॑ दीप्यता॒मप्र॑युच्छन्न् ।
वि॒भ्राज॑मानस्समिधा॒न उ॒ग्रः ।
आऽन्तरि॑ख्षमरुह॒दग॒न्द्याम् ॥62॥  
</details>

<details><summary>मूलम्</summary>

अ॒ग्निः ख्ष॑त्र॒भृदनि॑भृष्ट॒मोजः॑ ।
स॒ह॒स्रियो॑ दीप्यता॒मप्र॑युच्छन्न् ।
वि॒भ्राज॑मानस्समिधा॒न उ॒ग्रः ।
आऽन्तरि॑ख्षमरुह॒दग॒न्द्याम् ॥62॥  
</details>

<details><summary>सायणटीका</summary>

35अथ पञ्चत्रिंशीमाह - अयमग्निः क्षत्रभृत् बलं धारयन् अनिभृष्टमोजः केनाप्यतिरस्कृतं बलं अस्मभ्यं प्रयच्छन्निति शेषः । सहस्रियः देवसहस्रेण संमितः अप्रयुच्छन् प्रमादमकुर्वन् दीप्यताम् । विभ्राजमानः विशेषेण दीप्यमानः समिधानः समिद्भिर्युक्त उग्रः तीव्रस्सन् अन्तरिक्षमाऽरुहत् आरोढुमर्हति । ततो द्यामगन् दिवं गच्छतु । अयं मन्त्र आग्नेये कर्मणि द्रष्टव्यः ॥



इति तैत्तिरीयब्राह्मणभाष्ये द्वितीयकाण्डे चतुर्थप्रपाठके षष्ठोऽनुवाकः ॥

</details>

