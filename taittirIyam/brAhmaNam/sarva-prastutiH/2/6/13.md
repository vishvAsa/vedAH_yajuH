---
title:  १३, पशुत्रये  वपादीनां याज्यानुवाक्याः
unicode_script: devanagari
---

<details open><summary>विश्वास-प्रस्तुतिः</summary>

अ॒श्विना॑ ह॒विरि॑न्द्रि॒यम् ।  
नमु॑चेर्धि॒या सर॑स्वती ।     
आ शु॒क्रमा॑सु॒राद्व॒सु ।  
म॒घमिन्द्रा॑य जभ्रिरे ।  
</details>

<details><summary>मूलम्</summary>

अ॒श्विना॑ ह॒विरि॑न्द्रि॒यम् ।  
नमु॑चेर्धि॒या सर॑स्वती ।     
आ शु॒क्रमा॑सु॒राद्व॒सु ।  
म॒घमिन्द्रा॑य जभ्रिरे ।  
</details>

<details><summary>सायण-टीका</summary>

(SB) 1द्वादशे प्रयाजयाज्या आप्रियोऽभिहिताः । त्रयोदशे वपादीनां याज्यानुवाक्या उच्यन्ते - त्रिपशुके वपापुरोडाशहविर्यागानां पुरोनुवाक्यास्ता एव याज्याः । तत्र तिसृणां वपानां तिस्र ऋचः तासां चैकैका कस्यांचिद्वपायां पूरोनुवाक्या कस्यांचिद्याज्येत्येवं द्विरूपा । तत्र प्रथमायां पुरोनुवाक्यां तृतीयायां याज्यामृचमाह - यावेतावश्विनौ, या च सरस्वती ते त्रयो मिलित्वा धिया स्वबुद्ध्या इन्द्रार्थं नमुचिनाम्नोऽसुरात् हविराजभ्रिरे आहृतवन्तः । कीदृशं हविः? इन्द्रियं इन्द्रियवधर्कं शुक्रं निर्मलं वसु निवासकारणं मघं महनीयम् ॥
</details>

<details open><summary>विश्वास-प्रस्तुतिः</summary>

यम॒श्विना॒ सर॑स्वती ।  
ह॒विषेन्द्र॒मव॑र्धयन्न् ।    
स बि॑भेद व॒लम्म॒घम् ।  
नमु॑चावासु॒रे सचा᳚ ।  
</details>

<details><summary>मूलम्</summary>

यम॒श्विना॒ सर॑स्वती ।  
ह॒विषेन्द्र॒मव॑र्धयन्न् ।    
स बि॑भेद व॒लम्म॒घम् ।  
नमु॑चावासु॒रे सचा᳚ ।  
</details>

<details><summary>सायण-टीका</summary>

2अथ प्रथमायां याज्यां द्वितीयस्यां पुरोनुवाक्यामृचमाह - अश्विनावुभौ सरस्वती चेत्येते त्रयो हविषा यमिन्द्रमवर्धयन् सोऽयमिन्द्रः नमुचिनाम्नि आसुरे सचा संबद्धं मघं महनीयं वलं बलनामानमसुरं बिभेद विदारितवान् ॥
</details>

<details open><summary>विश्वास-प्रस्तुतिः</summary>

तमिन्द्र॑म्प॒शव॒स्सचा᳚ ।  
अ॒श्विनो॒भा सर॑स्वती ॥64॥  
दधा॑ना अ॒भ्य॑नूषत ।  
ह॒विषा॑ य॒ज्ञमि॑न्द्रि॒यम् ।  
</details>

<details><summary>मूलम्</summary>

तमिन्द्र॑म्प॒शव॒स्सचा᳚ ।  
अ॒श्विनो॒भा सर॑स्वती ॥64॥  
दधा॑ना अ॒भ्य॑नूषत ।  
ह॒विषा॑ य॒ज्ञमि॑न्द्रि॒यम् ।  
</details>

<details><summary>सायण-टीका</summary>

3अथ द्वितीयस्यां याज्यां तृतीयस्यां पुरोनुवाक्यामाह - छागमेषर्षभा य एते पशवः, यावुभावश्विनौ, या च सरस्वती ते सर्वे सचा परस्परं संबद्धाः इन्द्रियं इन्द्वियवृद्धिहेतुं यज्ञं हविषा दधानाः तमिन्द्रमभ्यनूषत ॥
</details>

<details open><summary>विश्वास-प्रस्तुतिः</summary>

य इन्द्र॑ इन्द्रि॒यन्द॒धुः ।  
स॒वि॒ता वरु॑णो॒ भगः॑ ।  
स सु॒त्रामा॑ ह॒विष्प॑तिः ।  
यज॑मानाय सश्चत ।  
</details>

<details><summary>मूलम्</summary>

य इन्द्र॑ इन्द्रि॒यन्द॒धुः ।  
स॒वि॒ता वरु॑णो॒ भगः॑ ।  
स सु॒त्रामा॑ ह॒विष्प॑तिः ।  
यज॑मानाय सश्चत ।  
</details>

<details><summary>सायण-टीका</summary>

4अथ त्रिषु पुरोडाशेषु पूर्ववत्तिस्र ऋच आम्नाताः । तत्र प्रथमस्य पुरोडाशस्य पुरोनुवाक्यां तृतीयस्य याज्यामृचमाह - इन्द्रसवितृवरुणाः पुरोडाशदेवता भगोऽपि तत्सहचारी कश्चित् । ये यस्मिन् इन्द्रे सवितृवरुणभगा इन्द्रियं दधुः संपादितवन्तः सोऽयमिन्द्रः सुत्रामा सुष्ठु रक्षकः हविष्पतिः हविषां पालकः यजमानार्थं सश्चत संवृद्धोऽभूत् ॥
</details>

<details open><summary>विश्वास-प्रस्तुतिः</summary>

स॒वि॒ता वरु॑णो॒ऽदध॑त् ।  
यज॑मानाय दा॒शुषे᳚ ।  
आद॑त्त॒ नमु॑चे॒र्वसु॑ ।  
सु॒त्रामा॒ बल॑मिन्द्रि॒यम् ॥65॥  
</details>

<details><summary>मूलम्</summary>

स॒वि॒ता वरु॑णो॒ऽदध॑त् ।  
यज॑मानाय दा॒शुषे᳚ ।  
आद॑त्त॒ नमु॑चे॒र्वसु॑ ।  
सु॒त्रामा॒ बल॑मिन्द्रि॒यम् ॥65॥  
</details>

<details><summary>सायण-टीका</summary>

5अथ प्रथमस्य याज्यां द्वितीयस्य पुरोनुवाक्यामृचमाह - यः सविता सोऽयं दाशुषे हविर्दत्तवते यजमानाय दधत् अपेक्षितं संपादयतु । तथा च वरुणोऽपि संपादयतु । सुत्रामा इन्द्र बलमिन्द्रियं बलेन्द्रिययोः कारणं वसु हविस्स्वरूपं धनं नमुचेः सकाशादादत्त ॥
</details>

<details open><summary>विश्वास-प्रस्तुतिः</summary>

वरु॑णः ख्ष॒त्रमि॑न्द्रि॒यम् ।  
भगे॑न सवि॒ता श्रिय᳚म् ।  
सु॒त्रामा॒ यश॑सा॒ बल᳚म् ।  
दधा॑ना य॒ज्ञमा॑शत ।  
</details>

<details><summary>मूलम्</summary>

वरु॑णः ख्ष॒त्रमि॑न्द्रि॒यम् ।  
भगे॑न सवि॒ता श्रिय᳚म् ।  
सु॒त्रामा॒ यश॑सा॒ बल᳚म् ।  
दधा॑ना य॒ज्ञमा॑शत ।  
</details>

<details><summary>सायण-टीका</summary>

6अथ द्वितीयस्य याज्यां तृतीयस्य पुरोनुवाक्यामृचमाह - योऽयं वरुणः सोऽयं क्षत्त्रं बलं इन्द्वियं च दधाति । भगेन सह सविता श्रियं दधाति । सुत्रामा इन्द्रः यशसा सह बलं दधाति । त एते त्रयो देवाः त्रिविधं दधानाः यजमानस्य यज्ञमाशत प्राप्तवन्तः ॥
</details>

<details open><summary>विश्वास-प्रस्तुतिः</summary>

अश्वि॑ना॒ गोभि॑रिन्द्रि॒यम् ।  
अश्वे॑भिर्वी॒र्य॑म्बल᳚म् ।  
ह॒विषेन्द्र॒ꣳ॒ सर॑स्वती ।  
यज॑मानमवर्धयन्न् ।  
</details>

<details><summary>मूलम्</summary>

अश्वि॑ना॒ गोभि॑रिन्द्रि॒यम् ।  
अश्वे॑भिर्वी॒र्य॑म्बल᳚म् ।  
ह॒विषेन्द्र॒ꣳ॒ सर॑स्वती ।  
यज॑मानमवर्धयन्न् ।  
</details>

<details><summary>सायण-टीका</summary>

7अथ हविषस्तिस्र आम्नाताः । तत्र प्रथमस्य पुरोनुवाक्यां तृतीयस्य याज्यामाह - अश्विनोभौ सरस्वती च इत्येते त्रयो देवाः. गोभिरिन्द्रियं संपाद्य अश्वेभिर्वीर्यं बलं च संपाद्य अत्रत्येन हविषा इन्द्रं यजमानं च अवर्धयन् । हविर्भोक्तृत्वमिन्द्रस्य वृद्धिः । हविर्द्रातृत्वं यजमानस्य वृद्धिः ॥
</details>

<details open><summary>विश्वास-प्रस्तुतिः</summary>

ता नास॑त्या सु॒पेश॑सा ।  
हिर॑ण्यवर्तनी॒ नरा᳚ ।  
सर॑स्वती ह॒विष्म॑ती ।  
इन्द्र॒ कर्म॑सु नोऽवत ।  
</details>

<details><summary>मूलम्</summary>

ता नास॑त्या सु॒पेश॑सा ।  
हिर॑ण्यवर्तनी॒ नरा᳚ ।  
सर॑स्वती ह॒विष्म॑ती ।  
इन्द्र॒ कर्म॑सु नोऽवत ।  
</details>

<details><summary>सायण-टीका</summary>

8अथ प्रथमस्य याज्यां द्वितीयस्य पुरोनुवाक्यामृचमाह - ता नासत्या तावश्विनौ सुपेशसा सुरूपौ हिरण्यवर्तनी आभरणैस्सह वर्तमानौ नरा जगद्व्यवहारस्य नेतारौ । सरस्वती चात्र हविष्मती हविर्युक्ता । हे इन्द्र! त्वं च सरस्वती च अश्विनौ च इत्येते यूयं अनुष्ठीयमानेष्वेतेषु कर्मसु नोऽस्मान् अवत रक्षत ॥
</details>

<details open><summary>विश्वास-प्रस्तुतिः</summary>

ता भि॒षजा॑ सु॒कर्म॑णा ।  
सा सु॒दुघा॒ सर॑स्वती ।  
स वृ॑त्र॒हा श॒तक्र॑तुः ।  
इन्द्रा॑य दधुरिन्द्रि॒यम् ॥66॥  
</details>

<details><summary>मूलम्</summary>

ता भि॒षजा॑ सु॒कर्म॑णा ।  
सा सु॒दुघा॒ सर॑स्वती ।  
स वृ॑त्र॒हा श॒तक्र॑तुः ।  
इन्द्रा॑य दधुरिन्द्रि॒यम् ॥66॥  
</details>

<details><summary>सायण-टीका</summary>

9अथ द्वितीयस्य याज्यां तृतीयस्य पुरोनुवाक्यामृचमाह - ता भिषजा तौ चिकितवकावश्विनौ सुकर्मणा शोभनकर्मयुक्तौ सा सरस्वती सुदुघा सुष्ठु दोहनयुक्ता स च वृत्रहा इन्द्रः शतक्रतुः शतसंख्याकक्रतुयुक्तः । ते सर्वेऽपि इन्द्रार्थमिन्द्रियं संपादितवन्तः । इन्द्रोऽपि स्वार्थं प्रवर्तत इति भावः ॥



इति श्रीमत्सायणाचार्यविरचिते माधवीये वेदार्यप्रकाशे कृष्णयजुर्वेदीयतैत्तिरीयब्राह्मणभाष्ये द्वितीयाष्टके षष्ठप्रपाठके त्रयोदशोऽनुवाकः ॥

</details>

