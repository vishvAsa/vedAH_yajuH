---
title:  ०३, केशवपनाङ्गं पुष्टिवेदनम्
unicode_script: devanagari
---
## मूलम्
यो वा अवि॑द्वान्निव॒र्तय॑ते ।
विशी॑र्षा॒ सपा᳚प्मा॒ऽमुष्मि॑ल्ँलो॒के भ॑वति ।
अथ॒ यो वि॒द्वान्नि॑व॒र्तय॑ते ।
सशी॑र्षा॒ विपा᳚प्मा॒ऽमुष्मि॑ल्ँलो॒के भ॑वति ।
दे॒वता॒ वै स॒प्त पुष्टि॑कामा॒ न्य॑वर्तयन्त ।
अ॒ग्निश्च॑ पृथि॒वी च॑ ।
वा॒युश्चा॒न्तरि॑ख्षञ्च ।
आ॒दि॒त्यश्च॒ द्यौश्च॑ च॒न्द्रमाः᳚ ।
अ॒ग्निर्न्य॑वर्तयत ।
स सा॑ह॒स्रम॑पुष्यत् ॥9॥  
पृ॒थि॒वी न्य॑वर्तयत ।
सौष॑धीभि॒र्वन॒स्पति॑भिरपुष्यत् ।
वा॒युर्न्य॑वर्तयत ।
स मरी॑चीभिरपुष्यत् ।
अ॒न्तरि॑ख्ष॒न्न्य॑वर्तयत ।
तद्वयो॑भिरपुष्यत् ।
आ॒दि॒त्यो न्य॑वर्तयत ।
स र॒श्मिभि॑रपुष्यत् ।
द्यौर्न्य॑वर्तयत ।
सा नख्ष॑त्रैरपुष्यत् ।
च॒न्द्रमा॒ न्य॑वर्तयत ।
सौ॑ऽहोरा॒त्रैर॑र्धमा॒सैर्मासैर्॑ऋ॒तुभि॑स्सव्ँवथ्स॒रेणा॑पुष्यत् ।
तान्पोषा᳚न्पुष्यति ।
याꣳस्तेऽपु॑ष्यन्न् ।
य ए॒वव्ँ वि॒द्वान्नि च॑ व॒र्तय॑ते॒ परि॑ च ॥10॥

<details open><summary>विश्वास-प्रस्तुतिः</summary>

यो वा अवि॑द्वान्निव॒र्तय॑ते॒ विशी॑र्षा॒ सपा᳚प्मा॒ऽमुष्मि॑ल्ँलो॒के भ॑वति ।

अथ॒ यो वि॒द्वान्नि॑व॒र्तय॑ते॒ सशी॑र्षा॒ विपा᳚प्मा॒ऽमुष्मि॑ल्ँलो॒के भ॑वति ।

दे॒वता॒ वै स॒प्त पुष्टि॑कामा॒ न्य॑वर्तयन्त ।
अ॒ग्निश्च॑ पृथि॒वी च॑ वा॒युश्चा॒न्तरि॑ख्षञ्च , आदि॒त्यश्च॒ द्यौश्च॑ च॒न्द्रमाः᳚ ।  
</details>

<details><summary>मूलम्</summary>

यो वा अवि॑द्वान्निव॒र्तय॑ते॒ विशी॑र्षा॒ सपा᳚प्मा॒ऽमुष्मि॑ल्ँलो॒के भ॑वति ।

अथ॒ यो वि॒द्वान्नि॑व॒र्तय॑ते॒ सशी॑र्षा॒ विपा᳚प्मा॒ऽमुष्मि॑ल्ँलो॒के भ॑वति ।

दे॒वता॒ वै स॒प्त पुष्टि॑कामा॒ न्य॑वर्तयन्त ।
अ॒ग्निश्च॑ पृथि॒वी च॑ वा॒युश्चा॒न्तरि॑ख्षञ्च , आदि॒त्यश्च॒ द्यौश्च॑ च॒न्द्रमाः᳚ ।  
</details>

<details><summary>भट्टभास्करटीका</summary>

1यो वा इत्यादि ॥ वक्ष्यमाणानग्न्यादिपुष्टिप्रकारान् अविद्वान् यो निवर्तयते केशान् । सामर्थ्याच्चातुर्मास्यशेषोऽयमिति केचित् । चतुर्होतृप्रकरणात् तद्विषयमेव निवर्तनादिकमित्यन्ये ।
विशीर्षेत्यादि गतम् ।
</details>

<details open><summary>विश्वास-प्रस्तुतिः</summary>

अ॒ग्निर्न्य॑वर्तयत॒ स सा॑ह॒स्रम॑पुष्यत् ॥9॥  
</details>

<details><summary>मूलम्</summary>

अ॒ग्निर्न्य॑वर्तयत॒ स सा॑ह॒स्रम॑पुष्यत् ॥9॥  
</details>

<details><summary>भट्टभास्करटीका</summary>

अग्न्यादयस्सप्त देवताः पुष्टिकामाः पूर्वं न्यवर्तयन्त ।
</details>

<details open><summary>विश्वास-प्रस्तुतिः</summary>

पृ॒थि॒वी न्य॑वर्तयत॒ सौष॑धीभि॒र्वन॒स्पति॑भिरपुष्यत् ।
</details>

<details><summary>मूलम्</summary>

पृ॒थि॒वी न्य॑वर्तयत॒ सौष॑धीभि॒र्वन॒स्पति॑भिरपुष्यत् ।
</details>

<details><summary>भट्टभास्करटीका</summary>

साहस्रं सहस्रपरिमाणं बहुप्रकारपुष्टिकम् ।
</details>

<details open><summary>विश्वास-प्रस्तुतिः</summary>

वा॒युर्न्य॑वर्तयत॒ स मरी॑चीभिरपुष्यत् ।  


तान्पोषा᳚न्पुष्यति॒ याꣳस्तेऽपु॑ष्यन्न् ।
</details>

<details><summary>मूलम्</summary>

वा॒युर्न्य॑वर्तयत॒ स मरी॑चीभिरपुष्यत् ।  


तान्पोषा᳚न्पुष्यति॒ याꣳस्तेऽपु॑ष्यन्न् ।
</details>

<details><summary>भट्टभास्करटीका</summary>

अपुष्यत् पुष्टोऽभवत् । मरीचयो रश्मयः ।
</details>

<details open><summary>विश्वास-प्रस्तुतिः</summary>

अ॒न्तरि॑ख्ष॒न्न्य॑वर्तयत॒ तद्वयो॑भिरपुष्यत् ।  

आ॒दि॒त्यो न्य॑वर्तयत॒ स र॒श्मिभि॑रपुष्यत् ।  

द्यौर्न्य॑वर्तयत॒ सा नख्ष॑त्रैरपुष्यत् ।

च॒न्द्रमा॒ न्य॑वर्तयत सौ॑ऽहोरा॒त्रैर॑र्धमा॒सैर्मासैर्॑ऋ॒तुभि॑स्सव्ँवथ्स॒रेणा॑पुष्यत् ।
</details>

<details><summary>मूलम्</summary>

अ॒न्तरि॑ख्ष॒न्न्य॑वर्तयत॒ तद्वयो॑भिरपुष्यत् ।  

आ॒दि॒त्यो न्य॑वर्तयत॒ स र॒श्मिभि॑रपुष्यत् ।  

द्यौर्न्य॑वर्तयत॒ सा नख्ष॑त्रैरपुष्यत् ।

च॒न्द्रमा॒ न्य॑वर्तयत सौ॑ऽहोरा॒त्रैर॑र्धमा॒सैर्मासैर्॑ऋ॒तुभि॑स्सव्ँवथ्स॒रेणा॑पुष्यत् ।
</details>

<details><summary>भट्टभास्करटीका</summary>

वयांसि पक्षिणः ।
</details>

<details open><summary>विश्वास-प्रस्तुतिः</summary>

य ए॒वव्ँ वि॒द्वान्नि च॑ व॒र्तय॑ते॒ परि॑ च ॥10॥
</details>

<details><summary>मूलम्</summary>

य ए॒वव्ँ वि॒द्वान्नि च॑ व॒र्तय॑ते॒ परि॑ च ॥10॥
</details>

<details><summary>भट्टभास्करटीका</summary>

एवं विद्वान् यो निवर्तयते परिवर्तयते च स तान् पोषान् पुष्यति, यानग्न्यादयोऽपुष्यन् । सामान्यपुष्टेर्विशेषपुष्टिः कर्म ॥

इति तैत्तिरीयब्राह्मणे द्वितीयाष्टके तृतीयप्तपाठके तृतीयोऽनुवाकः ॥  

</details>

