+++
title = "18 येनेमा विश्वा"

+++
<details><summary>मूलम्</summary>

येने॒मा विश्वा॒ भुव॑नानि॒ सञ्जि॑ता ।  
यस्य॑ दे॒वा अ॑नुस॒य्ँयन्ति॒ चेतः॑ ॥7॥  
अ॒र्य॒मा राजा॒ऽजर॒स्तुवि॑ष्मान् ।  
फल्गु॑नीनामृष॒भो रो॑रवीति ।  



</details>

<details><summary>भट्टभास्करटीका</summary>

18येनेमा इति ॥ इमानि विश्वानि भुवनानि येन संजिता सम्यक् जितानि सहैव वा जितानि । देवा अपि यस्य चेतः चित्तं अनुसंयन्ति संगच्छन्ति । सोऽर्यमा राजा दीप्तिमान् अजरः जरामरणरहितः तुविष्मान् वृद्धिमान् । फल्गुनीनां गोस्थानीयानां ऋषभः सेक्ता रोरवीति भृशं शब्दायते ख्यापयत्यात्मानमित्यर्थः ॥


</details>

