+++
title = "01 ऋद्ध्यास्म"

+++
<details><summary>मूलम्</summary>

ऋ॒द्ध्यास्म॑ ह॒व्यैर्नम॑सोप॒सद्य॑ ।  
मि॒त्रन्दे॒वम्मि॑त्र॒धेय॑न्नो अस्तु ।  
अ॒नू॒रा॒धान् ह॒विषा॑ व॒र्धय॑न्तः ।  
श॒तञ्जी॑वेम श॒रद॒स्सवी॑राः ।  



</details>

<details><summary>भट्टभास्करटीका</summary>

1अनूराधानां - ऋध्यास्येति ॥ ऋध्यास्म समृद्धा भूयास्म हव्यैः हविर्भिः नमसा प्रणिपातेन च मित्रं देवं उपसद्य उपसङ्गम्य ऋध्यास्म स च देवोऽस्माकं मित्रधेयं मित्रमस्तु । स्वार्थिको धेयप्रत्ययः । यद्वा - मित्रेण यत् धेयं देयं तन्नोऽस्तु । वयं च अनूराधान् नक्षत्रं हविषा तदीयेन वर्धयन्तः शतं जीवेम शरदः सवीराः गतम् ॥


</details>

