+++
title = "04 अहन्नहिम्पर्वते"

+++
<details><summary>मूलम्</summary>

अह॒न्नहि॒म्पर्व॑ते शिश्रिया॒णम् ।  
त्वष्टा᳚ऽस्मै॒ वज्रꣵ॑ स्व॒र्य॑न्ततख्ष ।  
वा॒श्रा इ॑व धे॒नव॒स्स्यन्द॑मानाः ।  
अञ्ज॑स्समु॒द्रमव॑ जग्मु॒रापः॑ ।  


</details>

<details><summary>सायणटीका</summary>

4अथ चतुर्थीमाह - पर्वते पर्वतसमाने मेघे शिश्रियाणं आश्रितमहिं जलनिरोधकमहिनामानमसुरं अहन् हतवान् ॥ त्वष्टा देवोऽस्मा इन्द्राय स्वर्यं स्वर्गाय हितं वज्रं ततक्ष तीक्ष्णीकृतवान् ॥ ततो वज्रेण वृष्टिनिरोधके शत्रौ हते सति स्यन्दमाना आपः समुद्रं समुद्रसमानं भूप्रदेशं अञ्जः समञ्जसं यथा भवति तथा अवजग्मुः प्राप्ताः ॥ अपां दृष्टान्तः - वाश्रा धेनव इव यथा वत्समाकारयितुं शब्दं कुर्वत्यो धेनवो दुहन्ति तद्वत् ॥॥


</details>

