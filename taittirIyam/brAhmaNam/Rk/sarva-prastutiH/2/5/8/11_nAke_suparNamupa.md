+++
title = "11 नाके सुपर्णमुप"

+++
<details><summary>मूलम्</summary>

नाके॑ सुप॒र्णमुप॒ यत्पत॑न्तम् ।  
हृ॒दा वेन॑न्तो अ॒भ्यच॑ख्षत त्वा ।  
हिर॑ण्यपख्ष॒व्ँवरु॑णस्य दू॒तम् ।  
य॒मस्य॒ योनौ॑ शकु॒नम्भु॑र॒ण्युम् ।  


</details>

<details><summary>सायणटीका</summary>

11एकादशीमाह - हे प्रवर्ग्यस्वामिन्! त्वामृत्विजो हृदा स्वकीयेन मनसा वेनन्तः कामयमानाः यद्यदा अभ्यचक्षत अभितः प्रख्यापितवन्तः तदा त्वं तुष्टो भवेति शेषः ॥ कीदृशं त्वां? नाके सुवर्गे उपपतन्तं समीपं प्रतिगच्छन्तम् ॥ अत एव सुपर्णं शोभनपक्षोपेतं हिरण्यपक्षं सुवर्णमयपक्षोपेतं वरुणस्य दूतं वरुणेन प्रेर्यमाणं यमस्य योनौ स्थानविशेषे भुरण्युं भरणशीलं रोगसंपादकमित्यर्थः ॥ शकुनं पक्ष्याकारम् ॥ अयं मन्त्रः प्रवर्ग्यस्याभिषवेऽन्तर्भावनीयः ॥॥


</details>

