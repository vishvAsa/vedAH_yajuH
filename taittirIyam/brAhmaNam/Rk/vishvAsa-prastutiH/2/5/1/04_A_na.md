+++
title = "04 आ न"

+++
<details><summary>मूलम्</summary>

आ न॑ एतु पुरश्च॒रम् ।  
स॒ह दे॒वैरि॒मꣳ हव᳚म् ।  
मन॒श्श्रेय॑सिश्रेयसि ।  
कर्म॑न्य॒ज्ञप॑ति॒न्दध॑त् ।            


</details>

### टीका
4अथ चतुर्थीमाह - तन्मनो देवैर्दीप्यमानैरन्यैरिन्द्रियैः सह पुरश्चरं स्वयमग्रगामि भूत्वा नोऽस्मदीयमिमं हवमाह्वानं प्रत्येतु आभिमुख्यं प्राप्नोतु ॥ किं कुर्वन्? श्रेयसिश्रेयसि कर्मन् तस्मिंस्तस्मिन्प्रशस्ते कर्मणि यज्ञपतिं दधत् यजमानं स्थापयतु सर्वेषु पुण्यकर्मसु प्रवर्तयत्वित्यर्थः ॥ तदेतन्मन्त्रद्वयं मनोदेवताविषयं द्रष्टव्यम् ॥॥

