+++
title = "18 गामङ्गैष आह्वयति"

+++
## मन्त्रः
गाम॒ङ्गैष॒ आह्व॑यति ।  
दार्व॒ङ्गैष॒ उपा॑वधीत् ।  
वस॑न्नरण्या॒न्याꣳ सा॒यम् ।  
अक्रु॑ख्ष॒दिति॑ मन्यते ।  
### टीका
19एकोनविंशीमाह - अपिच अरण्यान्यामहनि गाश्चारयन् गोपालोऽङ्गशब्देन प्रियसंबोधनवाचिना गामाह्वयति ॥ यस्मिन्नाह्वानार्थे शब्दे गवां संकेतः कॢप्तस्तादृशस्य शब्दस्योपलक्षकोऽयमङ्गशब्दः ॥ गोपालस्य शब्दं श्रुत्वा यतःकुतश्चिदपि गावः समागच्छन्त्येव तदिदमाश्चर्यम् ॥ अपिच विचित्रस्य प्रासादस्य निर्माता यस्तक्षा स एष स्वापेक्षितं दारु काष्टमरण्यान्यामुपावधीत् छिनत्तीत्यर्थः ॥ यस्य यादृशं काष्ठमपेक्षितं तस्य तादृशमस्तीत्यपरमिदमाश्चर्यम् ॥ तस्याश्चर्यस्य द्योतकोऽयमङ्गशब्दः ॥ अङ्ग हन्तेत्यर्थः ॥ अपिच दीर्घयात्रासु मार्गे गच्छन्नरण्यान्यां सायंकाले यः पुमान्वसति सोऽयं महतो वृक्षस्याधस्ताद्वसम् बहून्बहून्पक्षिशब्दान् श्रुत्वा सेयमरण्यानी आक्रोशतीति मन्यते तदिदमन्यदाश्चर्यम् ॥॥

