+++
title = "06 वैश्वदेवी पुनती"

+++
<details><summary>मूलम्</summary>

वै॒श्व॒दे॒वी पु॑न॒ती दे॒व्यागा᳚त् ।  
यस्यै॑ ब॒ह्वीस् त॒नुवो॑ वी॒तपृ॑ष्ठाः ।  
तया॒ मद॑न्तस् सध॒माद्ये॑षु ।  
व॒यꣵ स्या॑म॒ पत॑यो रयी॒णाम् ॥47॥  


</details>

<details><summary>भट्टभास्करटीका</summary>

6 अथ षष्ठी - वैश्वदेवीति त्रिष्टुप् ॥  
**वैश्वदेवी** विश्वेषां देवानां सम्बन्धिनी सा **देवी पुनती** शोधयन्ती अस्मान् **आगात्** आगच्छतु ।  
**यस्यै** यस्या देव्याः **बह्वीः** बह्व्यः अनेकाः **तनुवः** शरीराणि शच्यादि-नाम्न्यः **वीतपृष्ठाः** कान्तस्तुतयः।  
**तया** देव्या **मदन्तः** मोदमानाः (व्यत्ययेन शप्)  **सध-माद्येषु** सह माद्यन्ति येषु सवनेषु (अधिकरणे ण्यति व्यत्ययेनोत्तरपदाद्युदात्वम् । यद्वा - ण्यन्तात् 'अचो यत्"सधमाधस्थयोः'इति सधादेशः ।)  
तेषु तेषु स्थानेषु मोदमाना **वयं रयीणां** धनानां **पतयः** स्वामिनः **स्याम** ॥
</details>

