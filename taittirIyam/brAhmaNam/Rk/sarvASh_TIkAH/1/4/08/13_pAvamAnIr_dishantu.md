+++
title = "13 पावमानीर् दिशन्तु"

+++
<details><summary>मूलम्</summary>

पा॒व॒मा॒नीर् दि॑शन्तु नः ।  
इ॒मल्ँ लो॒कम् अथो॑ अ॒मुम् ।  
कामा॒न्थ् सम॑र्धयन्तु नः ।  
दे॒वीर् दे॒वैस् स॒माभृ॑ताः ।           



</details>

<details><summary>भट्टभास्करटीका</summary>

13 अथ त्रयोदशी - पावमनीरित्यनुष्टुप् ॥ पावमानीः पावमान्यः नः अस्मभ्यं दिशन्तु ददतु इमं च लोकं अथो अपि च अमुं च लोकम् । किञ्च - नः अस्माकं कामान् अस्यां अमुष्या च स्थितान् समर्धयन्तु समृद्धान् कुर्वन्तु देवीः देव्यः देवनादिमत्यः देवैः समाभृताः एकत्र समाहृताः । 'हृग्रहोर्भः'॥
</details>

