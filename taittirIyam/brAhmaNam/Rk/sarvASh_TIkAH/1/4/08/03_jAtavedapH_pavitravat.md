+++
title = "03 जातवेदᳶ पवित्रवत्"

+++
<details><summary>मूलम्</summary>

जात॑वेदᳶ प॒वित्र॑वत् ।  
प॒वित्रे॑ण पुनाहि मा ।  
शु॒क्रेण॑ देव॒ दीद्य॑त् ।  
अग्ने॒ क्रत्वा॒ क्रतू॒ꣳरनु॑ ॥46॥
</details>

<details><summary>भट्टभास्करटीका</summary>

3 तृतीया - अनुष्टुप् ॥ हे **जातवेदः**! जातानां वेदितः! **पवित्रवत्** पवित्रार्हं यथा पवित्राणि शोधयितुम् अर्हन्ति । 'तदर्हम्'इति वतिः । तद्-अनुरूपं **मां पुनाहि** पुनीहि । ईत्वाभावश्छान्दसः ।  **पवित्रेण** दर्शनादिना पुनीहि।  

हे **देव**! देवनशील! **शुक्रेण** निर्मलेन तेजसा **दीद्यत्** दीप्यमानस्त्वम् । दीद्यतेः दीप्तिकर्मणः शतरि 'अ य स्तानामादिः'इत्याद्युदात्तत्वम्, छान्दसमेवाभ्यस्तत्वम्, कृतद्विर्वचनोऽयं द्रष्टव्यः । हे **अग्ने**! त्वं दीद्यत् [केन कान् दीद्यत्] इत्याह - **क्रतून्** आस्माकीनानि कर्माणि प्रज्ञाभेदान्वा **अनु** लक्षीकृत्य । 'दीर्घादटि'इति रुत्वम् । **क्रत्वा** क्रतुना प्रज्ञया कर्मविशेषेण वा दीद्यत् त्वं मां पुनीहीति । 'जसादिषु वा वचनम्'इति नाभावाभावः ॥
</details>

