+++
title = "08 बृहद्भिस् सवितस्"

+++
<details><summary>मूलम्</summary>

बृ॒हद्भि॑स् सवित॒स् तृभिः॑ ।   
वर्षि॑ष्ठैर् देव॒ मन्म॑भिः ।  
अग्ने॒ दख्षै᳚ᳶ पुनाहि मा ।  


</details>

<details><summary>भट्टभास्करटीका</summary>

8 अथाष्टमी - बृहद्भिरिति गायत्री ॥ हे **सवितः**! **बृहद्भिः** महद्भिः **तृभिः** त्रिषु लोकेषु त्रिधा स्थितैः - छान्दसं प्रसारणम् । यद्वा - सर्वस्य प्रीणनैः - तृप्यतेः करणे क्विप्, छान्दसोऽन्त्यलोपः आद्युदात्तत्वं च । त्रिशब्दपक्षेऽपि उपोत्तमत्वाभावत् 'झल्युपोत्तमम्'इति न सिद्ध्यति ।  
**वर्षिष्ठैः** प्रवृद्ध-धर्मैः हे **देव**! देवनादिगुणयुक्त! **अग्ने**! **मन्मभिः** मननीयैः **दक्षैः** शीघ्रैः **मां पुनाहि** शोधय ॥
</details>

