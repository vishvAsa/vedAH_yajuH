+++
title = "157 जातवेदो भुवनस्य"

+++


<details><summary>मूलम्</summary>

जात॑वेदो॒ भुव॑नस्य॒ रेतः॑।  
इ॒ह सि॑ञ्च॒ तप॑सो॒ यज् ज॑नि॒ष्यते᳚ ॥15॥  
अ॒ग्निम् अ॑श्व॒त्थाद् अधि॑ हव्य॒वाह᳚म् ।   
श॒मी-॒ग॒र्भाज् ज॒नय॒न्॒ यो म॑यो॒भूः ।
</details>

<details><summary>भट्टभास्कर-टीका</summary>

हे जातवेदः! जातानां वेदितः! अग्ने! ब्रह्मौदनिक! भुवनस्य भूतजातस्य यत् रेतः कारणं तत् इह अनयोररण्योः सिञ्च निषिंञ्च यत् रेतः तपसां तपनात् परिरम्भणस्थानीयात् जनिष्यते प्रादुर्भविष्यति तदनयोस्सिञ्च । पुनश्च रेतो विशेष्यते - यदा अस्मा अग्निः शमीगर्भात् अश्वत्थात् हव्यवाहं हविषां वोढारं अग्निं अधिजनयन् सर्वस्य भूतजातस्य मयोभूः मयसः सुखस्य भावयिता भवति । अधिरनर्थकः । यद्वा - ईदृशमग्निं जनयन् अत एव मयोभूः भुवनस्य भूतजातस्य अधि आधिपत्ये यो भवति अनेन समस्तोपकारकेणात्मना यो जनिष्यते तस्य कारणं रेतः एतयोस्सिञ्चेति ॥
</details>