+++
title = "02 उद्धन्यमानमस्या अमेध्यम्"

+++


<details><summary>मूलम्</summary>

उ॒द्ध॒न्यमा॑नम॒स्या अ॑मे॒ध्यम् ।  
अप॑ पा॒प्मान॒य्ँ यज॑मानस्य हन्तु ।   
शि॒वा न॑स् सन्तु प्र॒दिश॒श् चत॑स्रः ।  
शन् नो॑ मा॒ता पृ॑थि॒वी तोक॑साता ।
</details>

<details><summary>भट्टभास्कर-टीका</summary>

अस्याः पृथिव्याः अमेध्यं अमेध्यार्हं रूपं उद्धन्यमानं उत्कृष्य नाश्यमानं यजमानस्य पाप्मानमपहन्तु । अनेनोद्धननेन यजमानस्यैव पाप्माऽपहन्यत इति । 'ययतोश्चातदर्थे' इत्यमेध्यशब्दस्योत्तरपदान्तोदात्तत्वम् । नः अस्माकं प्रदिशश्चतस्रः प्रधानदिशः शिवास्सन्तु सामर्थ्याद्विदिशश्च । अथ एवं मेध्या शिवा च भूत्वा पृथिवी नः अस्माकं शं सुखहेतुर्भवतु । माता मातृस्थानीया सर्वेषां तोकसाता तोकैरपत्यभूतैः साता संभक्ता । 'जनसनखनां सञ्झलो:' इत्यात्वम् । 'तृतीया कर्मणि' इति पूर्वपदप्रकृतित्वम् ॥
</details>