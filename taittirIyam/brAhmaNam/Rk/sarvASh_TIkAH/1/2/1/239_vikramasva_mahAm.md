+++
title = "239 विक्रमस्व महाम्"

+++


<details><summary>मूलम्</summary>

विक्र॑मस्व म॒हाꣳ अ॑सि ।  
वेदि॒षन् मानु॑षेभ्यः ।  
त्रि॒षु लो॒केषु॑ जागृहि ।
</details>

<details><summary>भट्टभास्कर-टीका</summary>

हे अग्ने! विक्रमस्व त्रिषु लोकेषु अप्रतिहतगतिर्वर्तस्व 'वृत्तिसर्गतायनेषु क्रमः'इत्यात्मनेपदम् । महान् खलु असि त्वत्समोऽन्यो महान्नास्तीत्यर्थः । 'आतोटि नित्यम्'इति रुत्वम् । वेदिषत् वेद्यां सीदतीति 'सत्सूद्विष'इति क्विप् । मानुषेभ्यो यजमानेभ्यः यजमानार्थं जागृहि त्रिषु अपि लोकेषु अवहितो भव ॥
</details>