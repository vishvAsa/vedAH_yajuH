+++
title = "283 पञ्चधा ऽग्नीन्"

+++


<details><summary>मूलम्</summary>

प॒ञ्च॒धा ऽग्नीन् व्य॑क्रामत् ।   
वि॒राट्थ् सृ॒ष्टा प्र॒जाप॑तेः ।  
ऊ॒र्ध्वा ऽऽरो॑हद् रोहि॒णी ।  
योनि॑र् अ॒ग्नेᳶ प्रति॑ष्ठितिः ॥27॥
</details>

<details><summary>भट्टभास्कर-टीका</summary>

पञ्चधा पञ्चप्रकारात् अग्नीन् यथोक्तस्वरूपान् व्यक्रामत् पृथक्पृथक् निजविक्रमेणोदपादयत् । विराट् विविधं राजनशीला प्राजापत्यतपःपरिणामात्मिका अग्नेस्तनूः । ब्राह्मणं च - 'अग्नीन् वाव सा तान्व्यक्रमत्' इति । विराड्विशेष्यते - प्रजापतेस्सृष्टा ऊर्ध्वा ऊर्ध्वमुत्पतिता 'सहसोर्ध्वमसृजत'23 इति ब्राह्मणम् । अथ सा विराट् एतत् कृत्वा ऊर्ध्वा ऊर्ध्वमुखी आरोहत् उपरिगता रोहिणी भूत्वा सा हि अग्नेर्योनिः कारणं तया अग्नीनामुत्पादितत्वात् प्रतिष्ठितिः योनित्वादेव प्रतिष्ठितत्वे हेतुः, यथा 'स्वयैवैनं योनौ प्रतिष्ठितमाधत्ते'* इति । रोहिण्यामाधानस्य प्रतिष्ठाहेतुत्वमृद्धिहेतुत्वख्यापनार्थम् । प्रतितिष्ठत्यस्यामिति प्रतिष्ठितिः, 'तादौ च'इति गतेः प्रकृतिस्वरत्वम् ॥

इति द्वितीये प्रथमोऽनुवाकः ॥
</details>