+++
title = "275 चतुश् शिखण्डा"

+++


<details><summary>मूलम्</summary>

चतु॑श् शिखण्डा युव॒तिस् सु॒पेशाः॑ ।  
घृ॒त-प्र॑तीका॒ भुव॑नस्य॒ मध्ये᳚ ।  
म॒र्मृ॒ज्यमा॑ना मह॒ते सौभ॑गाय ।   
मह्य॑न् धुख्ष्व॒ यज॑मानाय॒ कामान्॑ ।
</details>

<details><summary>भट्टभास्कर-टीका</summary>

चत्वारश्शिखण्डाः शिखण्डस्थानीथाः उन्नतत्वसामान्यात् । द्वावंसौ द्वे श्रोण्यौ यस्याः सा चतुश्शिखण्डा युवतिः मिश्रयित्री हविषां हविर्भिर्वा मिश्रिता । सुपेशाः शोभनरूपा । 'सोर्मनसी अलोमोषसी'इत्युत्तरपदाद्युदात्तत्वम् । घृतप्रतीका घृतोपक्रमा वेद्यां हि प्रथमं घृतान्यासाद्यन्ते । भुवनस्य भूतजातस्य मध्ये मर्मृज्यमाना भृशं शोघयन्ती भुवनानि भृशमलंक्रियमाणा वा । मृजूष् शौचालङ्कारयोः । ईदृशी त्वं मह्यं यजमानाय कामान् अभिमतानि धुक्ष्व कामान् संपादय । तव सौभगाय सुभगत्वाय तव सुभगत्वं यथा स्यात् । अन्यथा यजमानस्य कामालाभे तव दौर्भाग्यं लोकस्सम्भावयेत् ॥
</details>