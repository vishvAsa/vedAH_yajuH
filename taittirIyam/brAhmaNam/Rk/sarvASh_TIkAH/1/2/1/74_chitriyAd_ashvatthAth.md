+++
title = "74 चित्रियाद् अश्वत्थाथ्"

+++


<details><summary>मूलम्</summary>

चित्रि॑याद् अश्व॒त्थाथ् सम्भृ॑ता बृह॒त्यः ॥7॥  
शरी॑रम् अ॒भि सꣵस्कृ॑तास् स्थ ।  
प्र॒जाप॑तिना यज्ञ-मु॒खेन॒ सम्मि॑ताः ।  
ति॒स्रस् त्रि॒वृद्भि॑र् मिथु॒नाᳶ प्रजा᳚त्यै ।
</details>

<details><summary>भट्टभास्कर-टीका</summary>

ग्रामादिचिह्नभूतः प्रसिद्धोऽश्वत्थश्चित्रियः । तस्मात् संभृताः बृहत्यः पूजिताः शरीरं अभि लक्षीकृत्य संस्कृताः परिष्कृताः स्थ संस्कृतशरीरा इत्यर्थः । प्रजापतिना यज्ञमुखेन यज्ञात्मना प्रजापतेः मुखप्रदेशत्वेन प्रशस्ताः 'सर्वं वा मुखमुच्यते'इति यज्ञ एव यज्ञमुखमित्युच्यते । एताः तिस्रः समिधः प्रजात्यै प्रजननाय भवन्ति प्रजानाम् । कथमित्याह - त्रिवृद्भिः अन्यूनातिरिक्ताभिः अग्निभिः मिथुनीभूताः प्रजात्यै भवन्ति प्रजानामिति ॥
</details>