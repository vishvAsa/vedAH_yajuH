+++
title = "114 इन्द्रस् सूरो"

+++


<details><summary>मूलम्</summary>

इन्द्र॒स्सूरो॑ अतर॒द्रजाꣳ॑सि ।  
स्नु॒षा स॒पत्ना॒ श्वशु॑रो॒ऽयम॑स्तु ।  
अ॒यꣳ शत्रू᳚ञ्जयतु॒ जर्हृ॑षाणः ।  
अ॒यव्ँ वाज॑ञ्जयतु॒ वाज॑सातौ ।
</details>

<details><summary>सायण-टीका</summary>

34अथ चतुस्त्रिंशीमाह - इन्द्रः परमैश्वर्ययुक्तः सूरः सूर्यो रजांसि रञ्जकानि प्राणिजातानि अतरन् तीर्णवान् वशीकृतवानित्यर्थः । तत्प्रसादाद्यजमानस्य सपत्नाः शत्रवः स्नुषावत्स्वाधीनाः सन्तु । अयं तु यजमानः श्वशुरोऽस्तु श्वशुरवत्स्वामी भवतु । स्वामित्वादेवायं यजमानो जर्हृषाणोऽन्यन्तं हृष्यन् शत्रून् जयतु । पुनरप्ययं यजमानो वाजसातौ स्वकीयेभ्योऽन्नदाने निमित्ते सति वाजं जयतु वैरिसंबन्ध्यन्नं वशं करोतु ।
</details>