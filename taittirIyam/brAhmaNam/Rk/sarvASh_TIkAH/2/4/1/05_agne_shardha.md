+++
title = "05 अग्ने शर्ध"

+++


<details><summary>मूलम्</summary>

अग्ने॒ शर्ध॑ मह॒ते सौभ॑गाय ।  
तव॑ द्यु॒म्नान्यु॑त्त॒मानि॑ सन्तु ।   
सञ्जा᳚स्प॒त्यꣳ सु॒यम॒मा कृ॑णुष्व ।  
श॒त्रू॒य॒ताम॒भि ति॑ष्ठा॒ महाꣳ॑ सि ।
</details>

<details><summary>सायण-टीका</summary>

2अग्ने शर्धेति ॥ अग्ने! शर्ध उत्साहवान् भव । आमन्त्रितस्य अविद्यमानवत्त्वान्निधाताभावः । महते सौभगाय 'सुभगान्मन्त्रे' इत्यण् । उत्तरपदवृद्धिश्च नेष्यते । तव द्युम्नानि तेजांसि यशांसि उत्तमानि उत्कृष्टतमानि सन्तु । उत्तमशब्दः उञ्छादिरन्तोदात्तः । जास्पत्यं जायन्त इति जासः पुत्रादयः । जनेरसुनि जादेशः । तेषा पतित्वात् गत्युत्तरपदलक्षणो यत् । सुयमं सुष्ठु संयन्तुं शक्यं समाकृणुष्व अस्मासु सम्यक्प्रकाशय 'धिन्विकृण्व्योर च' इत्युप्रत्ययः । आतो लोपः । अस्मासु शत्रूयतां शत्रुत्वमिच्छतां त्वयि वा शत्रुमात्मानमिच्छतां महांसि तेजांसि अभितिष्ठ आक्रमस्व न्यग्भूतानि कुरु । क्वचिदाग्नेय्यौ याज्यानुवाक्ये। एवं सर्वत्र ॥
</details>