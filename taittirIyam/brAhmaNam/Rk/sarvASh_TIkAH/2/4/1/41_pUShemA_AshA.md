+++
title = "41 पूषेमा आशा"

+++


<details><summary>मूलम्</summary>

पू॒षेमा आशा॒ अनु॑वेद॒ सर्वाः᳚ ॥5॥  
सो अ॒स्माꣳ अभ॑यतमेन नेषत् ।  
स्व॒स्ति॒दा अघृ॑णि॒स्सर्व॑वीरः ।  
अप्र॑युच्छन्पु॒र ए॑तु॒ प्रजा॒नन्न् ।
</details>

<details><summary>सायण-टीका</summary>

14पूषेमा इति त्रिष्टुम् ॥ इमा आशा दिशः सर्वाः पूषा अनुवेद अनुक्रमेण जानाति । सोऽस्मान् 'प्रकृत्याऽन्तः पादमव्यपरे' इति प्रकृतिभावः । अभयतमेन धर्माविरुद्धमार्गेण भयरहितेन वा नेषत् नयतु उभयोरपि लोकयोः भयनिवृत्तिमात्रमेव न, अपिच स्वस्तिदाः अविनाशस्य कल्याणस्य दाता 'आतो मन्' इति विच् । अघृणिः रक्षणशीलः 'अघृ धारणे' औणादिको निप्रत्ययः । यद्वा - अधृणिः आघृणिः समन्ताद्वितायमानतेजाः । उपसर्गह्रासः । यद्वा - यत्सकाशे अन्यो घृणिमान्नास्ति । पूर्ववन्न ऌस्वरबाधः । सर्ववीरः सर्वे वीरा यस्य संबन्धिनः तादृशः । यद्वा - सर्वैर्वीरैस्सह अस्माक पुरः अग्रतः अनुगच्छतु । अप्रयुच्छन् अप्रमाद्यन् । 'युच्छ प्रमादे' । प्रजानन् प्रकर्षेण जानन् अस्मदभिप्रेतानि जानन् ॥
</details>