+++
title = "69 समुद्र इवासि"

+++


<details><summary>मूलम्</summary>

स॒मु॒द्र इ॑वासि ग॒ह्मना᳚ ।  
सोम॑ इवा॒स्यदा᳚भ्यः ।  
अ॒ग्निरि॑व वि॒श्वत॑ᳶ प्र॒त्यङ्ङ् ।  
सूर्य॑ इव॒ ज्योति॑षा वि॒भूः ॥21॥
</details>

<details><summary>सायण-टीका</summary>

14कल्पः - 'समुद्र इवासि गह्मनेत्येनमभिमन्त्र्य' इति । पाठस्तु - हे यजमान! त्वं गह्मना गाम्भीर्येण समुद्र इवासि समुद्रसमोऽसि । सोमवददाभ्यः केनाप्यधृष्योऽसि । अग्निरिव विश्वतः सर्वस्मात् प्रत्यङ् प्रत्यासन्नः असि । अग्निर्ह्युदरमध्यवर्तित्वात्प्रत्यासन्नः । सूर्य इव ज्योतिषा व्याप्तोऽसि ॥
</details>

<details><summary>मूलम् संयुक्तम्</summary>

अ॒पाय्ँ यो द्रव॑णे॒ रसः॑ ।तम॒हम॒स्मा आ॑मुष्याय॒णाय॑ ।तेज॑से ब्रह्मवर्च॒साय॑ गृह्णामि ।  

अ॒पाय्ँय ऊ॒र्मौ रसः॑ । तम॒हम॒स्मा आ॑मुष्याय॒णाय॑  ।ओज॑से वी॒र्या॑य गृह्णामि ।   


अ॒पाय्ँ यो म॑ध्य॒तो रसः॑ । तम॒हम॒स्मा आ॑मुष्याय॒णाय॑ । पुष्ट्यै᳚ प्र॒जन॑नाय गृह्णामि ।   

अ॒पाय्ँ यो य॒ज्ञियो॒ रसः॑ । तम॒हम॒स्मा आ॑मुष्याय॒णाय॑ । आयु॑षे दीर्घायु॒त्वाय॑ गृह्णामि ॥22॥
</details>