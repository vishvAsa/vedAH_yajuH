+++
title = "08 अयोध्येव दुर्मद"

+++
<details><summary>मूलम्</summary>

अ॒यो॒ध्येव दु॒र्मद॒ आ हि जु॒ह्वे ।  
म॒हा॒वी॒रन्तु॑विबा॒धमृ॑जी॒षम् ॥14॥  
नाता॑रीरस्य॒ समृ॑तिव्ँव॒धाना᳚म् ।  
सꣳ रु॒जानाः᳚ पिपिष॒ इन्द्र॑शत्रुः ।  


</details>

<details><summary>सायणटीका</summary>

8अथाष्टमीमाह - दुर्मदो मदान्धो वृत्र इन्द्रमाजुह्वे हि युद्धार्थमाहुतवान्किल ॥ तत्र दृष्टान्तः - अयोध्येव यथा लोके योद्धुमशक्तो वृथैव वाचा युद्धार्थं गर्जनं करोति तद्वत् ॥ कीदृशभिन्द्रं? महावीरं शूरेषु मध्येऽत्यन्तमेव शूरम् ॥ विबाधं बाधरहितम् ॥ ऋजीषं सोमसंबन्धिनम् ॥ ऋजीषस्यापि भक्षकत्वादृजीषरूपम् ॥ तादृशस्यैवेन्द्रस्य शत्रुर्वृत्र अस्येन्द्रस्य वधानां समृतिं संगमं नातारीः न प्राप्तवान् इन्द्रं हन्तुं न शक्त इत्यर्थः ॥ प्रत्युत रुजानाः भङ्गं प्राप्नुवतीः स्वकीया एव सेनाः संपिपिषे सम्यक्पिष्टवान् वज्रेण हतो भूमौ पतन् सन् समीपवर्तिनः सर्वान् शूरांश्चूर्णीकृतवानित्यर्थः ॥ 'इन्द्रस्य नु वीर्याणि' इत्यारभ्य षण्मन्त्रा निष्केवल्यशस्त्रेऽन्तर्भावनीयाः ॥॥


</details>

