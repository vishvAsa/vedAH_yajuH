+++
title = "07 सेदग्निरग्नींरत्येत्यन्यान्"

+++
<details><summary>मूलम्</summary>

सेद॒ग्निर॒ग्नीꣳरत्ये᳚त्य॒न्यान् ।  
यत्र॑ वा॒जी तन॑यो वी॒डुपा॑णिः ।   
स॒हस्र॑पाथा अ॒ख्षरा॑ स॒मेति॑ ।  


</details>

<details><summary>सायणटीका</summary>

7अथ सप्तमीमाह - यत्र यस्मिन्नग्नौ यजमानेनोपचरिते सति तनयः पुत्रो वाजी अन्नवान् वीडुपाणिः यागदानादिषु दृढहस्तः सहस्रपाथाः सहस्रसंख्याकेनान्नैन युक्तस्सन् अक्षरा अक्षरेणाप्यविनाशेन जीवनेन समेति संगच्छते ॥ सेदग्निः स एवोपचरितोऽग्निः अन्यानितरयजमानसंबन्धानग्नीन् अत्येति अतिक्रामति ॥ सोऽयं मन्त्रः प्रायाणीयेष्टौ स्विष्टकृतः पुरोनुवाक्या ॥॥


</details>

