+++
title = "25 अन्तर् अस्मिन्न्"

+++


<details><summary>मूलम्</summary>

अ॒न्तर॑स्मिन्नि॒मे लो॒काः ॥ 67 ॥  
अ॒न्तर्विश्व॑मि॒दञ्जग॑त् ।  
ब्रह्मै॒व भू॒ताना॒ञ्ज्येष्ठ᳚म् ।  
तेन॒ को॑ऽर्हति॒ स्पर्धि॑तुम् ।
</details>

<details><summary>सायण-टीका</summary>

अस्मिन् ब्रह्मणि अन्तः मध्ये इमे भूरादयो लोकाः अवस्थिताः । तथैव अन्तः मध्ये विश्वं सर्वमिदं जगत्स्थावरजङ्गमरूपमवस्थितम् । तस्मात्कारणाद्ब्रह्मैव भूतानामाकाशादिपञ्चमहाभूतानां प्राणिनां च मध्ये ज्येष्ठं अतिशयेन श्रेष्ठं प्रशस्तं च । तेन तादृशेन ब्रह्मणा को नामान्यः पुरुषः स्पर्धितुमर्हति' तत्समानस्य स्पर्धा युक्ता, न चास्ति कश्चित्समानः । अत एव श्वेताश्वतरशाखायामभिधीयते 'न तत्समश्चाभ्यधिकश्च दृश्यते' इति ॥
</details>