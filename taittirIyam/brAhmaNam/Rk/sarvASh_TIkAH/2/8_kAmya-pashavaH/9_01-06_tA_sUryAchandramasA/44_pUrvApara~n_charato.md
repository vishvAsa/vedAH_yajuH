+++
title = "44 पूर्वापरञ् चरतो"

+++


<details><summary>मूलम्</summary>

पू॒र्वा॒प॒रञ्च॑रतो मा॒ययै॒तौ ।   
शिशू॒ क्रीड॑न्तौ॒ परि॑ यातो अध्व॒रम् ।  
विश्वा᳚न्य॒न्यो भुव॑नाऽभि॒ चष्टे᳚ ।  
ऋ॒तून॒न्यो वि॒दध॑ज्जायते॒ पुनः॑ ।
</details>

<details><summary>सायण-टीका</summary>

**एतौ** सूर्याचन्द्रमसौ **मायया** परमेश्वरस्य शक्त्याऽनुगृहीतौ **पूर्वापरं** भूमेः प्राक्पश्चिमभागौ प्रति **चरतः** परिभ्रमणं कुरुतः । **शिशू** बालकाविव **क्रीडन्तौ अध्वरं** कस्यापि हिंसा यथा न भवति तथा परियातः ।  
अथवा अध्वरमस्माभिरनुष्ठीयमानं यज्ञं प्राप्नुतः ।  
उभयोर्मध्येऽन्य एक आदित्यो विश्वानि भुवनानिअभिचष्टे सर्वतः प्रकाशयति । अन्यश्चन्द्रः प्रतिपदादितिथिशुक्लकृष्णपक्षचैत्रादिमासद्वारा ऋतून्विदधत्पुनः पुनर्जायत उदयं गच्छतीत्यर्थः ॥
</details>