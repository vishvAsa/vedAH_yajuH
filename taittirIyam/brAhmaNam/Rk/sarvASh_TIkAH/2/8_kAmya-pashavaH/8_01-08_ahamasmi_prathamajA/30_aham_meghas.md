+++
title = "30 अहम् मेघस्"

+++


<details><summary>मूलम्</summary>

अ॒हम्मे॒घस्स्त॒नय॒न्वर्ष॑न्नस्मि ।  
माम॑दन्त्य॒हम॑द्म्य॒न्यान् ॥ 61 ॥  
अ॒हꣳ सद॒मृतो॑ भवामि ।  
मदा॑दि॒त्या अधि॒ सर्वे॑ तपन्ति ।
</details>

<details><summary>सायण-टीका</summary>

योऽयं मेघः स्तनयन् गर्जन् वर्षश्च वर्तते सोऽयं मेधोऽपि अहमन्नदेवः अस्मि । अग्नौ हुतस्यान्नस्य मेघरूपेण परिणतत्वात् । अत एव स्मर्यते - 'अग्नौ प्रास्ताऽऽहुतिस्सम्यगादित्यमुपतिष्ठते । आदित्याज्जायते वृष्टिः' इति । दातारो ये सन्ति ते मामदन्ति सुखेन भक्षयन्ति । अन्यांस्तु दानरहितानहमेवाद्मि विनाशयामि । अहमेव दातॄणां पथ्यं सत् अमृतो भवामि अमरणहेतुर्भवामि देवत्वं प्रापयामीत्यर्थः । सर्वेऽप्यादित्या मत् अन्ननिमित्तत्वादधिकत्वेन तपन्ति । अन्नाभावे ते स्वयमेव न जीवेयुः कुतस्तपेयुरित्यर्थः ॥
</details>