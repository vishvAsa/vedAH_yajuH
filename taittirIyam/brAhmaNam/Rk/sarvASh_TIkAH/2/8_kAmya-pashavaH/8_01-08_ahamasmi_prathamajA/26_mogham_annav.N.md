+++
title = "26 मोघम् अन्नव्ँ"

+++


<details><summary>मूलम्</summary>

मोघ॒मन्न॑व्ँविन्दते॒ अप्र॑चेताः ।  
स॒त्यम्ब्र॑वीमि व॒ध इथ्स तस्य॑ ।   
नार्य॒मण॒म्पुष्य॑ति॒ नो सखा॑यम् ।   
केव॑लाघो भवति केवला॒दी ।
</details>

<details><summary>सायण-टीका</summary>

योऽयमदाता सोऽयं **अप्रचेताः** प्रकृष्टज्ञानरहितः मोघं व्यर्थमेव अन्नं **विन्दते** लभते । तदेतत्सत्यं ब्रवीमि न केवलं वैयर्थ्यं किंतु सः अयमदत्तोऽन्नपदार्थः तस्य दानरहितस्य पुरुषस्य वध इत् वध एव वधवद्बाधकमेवेत्यर्थः । तत्र वैयर्थ्यं तावत्स्पष्टीक्रियते - योऽयमदाता सोऽयमन्नेनार्यमादिकं देवं न पुष्यति अग्नावाहुत्यभावात् । सखायं अतिथ्यादिरूपं मनुष्यं न पुष्यति दानाभावात् । अतः परलोके अनुपयोगेन वैयर्थ्यम् । वधहेतुत्वं स्पष्टीक्रियते - केवलादी केवलं भुङ्क्ते न तु ददाति सोऽयं केवलाधो भवति पापमेव संपादयति न तु किञ्चिदपि पुण्यम् सोऽयं वध एव, नरकहेतुत्वात् ॥
</details>