+++
title = "38 प्रजावतीः ,"

+++


<details><summary>मूलम्</summary>

प्र॒जाव॑तीस्सू॒यव॑सꣳ रि॒शन्तीः᳚ ।   
शु॒द्धा अ॒पस्सु॑प्रपा॒णे पिब॑न्तीः ।   
मा व॑स्स्ते॒न ई॑शत॒ माऽघशꣳ॑सः ।   
परि॑ वो हे॒ती रु॒द्रस्य॑ वृञ्ज्यात् ।
</details>

<details><summary>सायण-टीका</summary>

32अथ सप्तमीमाह - एता **गावः प्रजावतीः** वत्सोपेताः **सूयवसं** शोभनं तृणादिकं **रिशन्तीः** भक्षयन्त्य इत्यर्थः । सुप्रपाणे सुष्ठु प्रकर्षेण पातुं शक्ये तटाकादौ शुद्धा अपः पिबन्तीः विमलं जलं पिबन्त्यो वर्तन्तामिति शेषः । हे गावः स्तेनः चोरो वो मेशत युष्मानपहर्तुमीश्वरो मा भूत् । अघशꣳसः अघं पापं शंसति मारय ताडयेत्यादिभिर्भर्त्सनं करोतीत्यघशंसः सोऽपि वो मेशत । तथा रुद्रस्य क्रूरस्य देवस्य हेतिरायुधं वः परिवृञ्ज्यात् युष्माकं परितो वर्जनं करोतु ॥
</details>