+++
title = "02 अहम् अस्मि"

+++


<details><summary>मूलम्</summary>

अ॒हम॑स्मि प्रथम॒जा ऋ॒तस्य॑ ।  
पूर्व॑न्दे॒वेभ्यो॑ अ॒मृत॑स्य॒ नाभिः॑ ।  
यो मा॒ ददा॑ति॒ स इदे॒वमावाः᳚ ।  
अ॒हमन्न॒मन्न॑न॒दन्त॑मद्मि ।
</details>

<details><summary>सायण-टीका</summary>

अहं अन्नस्वामी देवः ऋतस्य यज्ञस्य प्रथमजाः प्रथमं जनयिताऽस्मि । यज्ञस्य हविर्जन्यत्वाद्धविषोऽन्न रूपत्वात् ।

तादृशोऽहमन्नस्वामी पूर्वं पुरा देवभ्यः देवार्थं अमृतस्य नाभिः बन्धकोऽस्मि । नह्यति बघ्नात्यमृतमिति नाभिः । देवा ह्यमृतमुपजीवन्ति । अमृतं चान्नविशेषः, तस्मादहमेवामृतस्य संपादकः ।

यः श्रद्धालुः पुमान् मा मामन्नरूपं ददाति ब्राह्मणादिभ्यः प्रयच्छति स हदेव स दाता स्वयमेव मा मामन्नदेवं **आवाः** आवृणोति स्वीकरोतीत्यर्थः । द्वौ हि लोके पुरुषौ दाता चादाता च । तत्राऽद्यः कालान्तरे भोक्तुं मां संगृह्णाति । यावद् अन्नम् इदानीं दीयते तावदेव कालान्तरे शतधा सहस्रधा वर्धते । तस्माद् दातैव मां संगृह्णाति ।

यस् त्व् अन्तिमो माम् अदत्त्वा स्वयम् एवात्ति  
अहम् एवान्नम् अद्मीत्य् अभिमन्यते  
तम् अन्नम् अदत्ताभिमानिनम् अन्न-देवो ऽहम् **अद्मि**  
तं विनाशयामि ।  
अदातुः कालान्तरेऽन्नाभावात् ॥
</details>