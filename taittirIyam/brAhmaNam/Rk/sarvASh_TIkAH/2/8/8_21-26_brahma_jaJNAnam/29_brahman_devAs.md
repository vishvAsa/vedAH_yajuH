+++
title = "29 ब्रह्मन् देवास्"

+++


<details><summary>मूलम्</summary>

ब्रह्म॑न्दे॒वास्त्रय॑स्त्रिꣳशत् ।  
ब्रह्म॑न्निन्द्रप्रजाप॒ती ।  
ब्रह्म॑न् ह॒ विश्वा॑ भू॒तानि॑ ।   
ना॒वीवा॒न्तस्स॒माहि॑ता ।
</details>

<details><summary>सायण-टीका</summary>

हे ब्रह्मन्यथोक्ते ब्रह्मणि त्रयस्त्रिंशद्देवाः 'ये देवा दिव्येकादश स्थ' इति मन्त्रोक्ताः समाहिताः । तथा ब्रह्मन् परब्रह्मण्येव देवस्वामिनाविन्द्रप्रजापती समाहितौ । तया ब्रह्मण्येव विश्वा भूतानि सर्वाणि स्थावरजङ्गमान्यन्तः समाहितानि सम्यगवस्थितानि । तत्र दृष्टान्तो नावीवेति । यथा समुद्रनद्यादितरणवेलायां चेतनाचेतनानि वस्तूनि नौमध्येऽवस्थाप्यन्ते तद्वत् ॥
</details>