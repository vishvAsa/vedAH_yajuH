+++
title = "07 चख्षुर्देवानाञ्ज्योतिरमृते"

+++
<details><summary>मूलम्</summary>

चख्षु॑र्दे॒वाना॒ञ्ज्योति॑र॒मृते॒ न्य॑क्तम् ।  
अ॒स्य वि॒ज्ञाना॑य बहु॒धा निधी॑यते ।  
तस्य॑ सु॒म्नम॑शीमहि ।  
मा नो॑ हासीद्विचख्ष॒णम् ।  
</details>

<details><summary>सायणटीका</summary>

7अथ सप्तमीमाह - **देवानां** दीव्यमानानामिन्द्रियाणां मध्ये **चक्षुर्** इन्द्रियं **ज्योतिः** विस्पष्टभासकं, तच् **चामृते** मरणरहिते आदित्यस्वरूपे **न्यक्तं** निलीनम् ॥  
अत एव बह्वृचा आमनन्ति - 'आदित्यश्चक्षुर्भूप्वाऽक्षिणी प्राविशत्' इति ॥  
तद् इदं चक्षुः **अस्य** सर्वस्य नीलपीतादिरूपजातस्य **बहुधा विज्ञानाय** नानाविधज्ञानसिद्धये **निधीयते** प्रजापतिना व्यवस्थाप्यते ॥  
**तस्य** चक्षुरिन्द्रियस्य **सुम्नं** सुखं तेन चक्षुरिन्द्रियेण रूपप्रकाशने सति यात्सुखं जायते तत्सर्वमशीमहे अश्नुवीमहि प्राप्नुयाम ॥ **विचक्षणं** विशेषेण प्रकाशकं, तच्चक्षुरिन्द्रियं नोऽस्मान् मा हासीत् कदाचिदपि मा परित्यजतु ॥॥


</details>

