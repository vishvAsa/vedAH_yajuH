+++
title = "12 पूर्वन्देवा"

+++
<details><summary>मूलम्</summary>

पूर्व॑न्देवा॒ अप॑रेणानु॒पश्य॒ञ्जन्म॑भिः ।  
जन्मा॒न्यव॑रै॒ᳶ परा॑णि ।  
वेदा॑नि देवा अ॒यम॒स्मीति॒ माम् ।  
अ॒हꣳ हि॒त्वा शरी॑रञ्ज॒रस॑ᳶ प॒रस्ता᳚त् ।  


</details>

<details><summary>सायणटीका</summary>

12द्वादशीमाह - हे देवाः! अहमपरेण अधमेनानेन जन्मना पूर्वं जन्मानुपश्यन्निदानीं वर्ते ॥ तथैवावरैः निकृष्टैर्मनुष्यजन्मभिः पराण्युत्कृष्टानि देवजन्मानि वेदानि लभेय ॥ इदानींतनजन्मनि प्रयत्नमन्तरेण स्वतः प्रवृत्तां वेदशास्त्रादिवासनां दृष्ट्वा पूर्वमप्येतादृशजन्म संपन्नमिति निश्चीयते ॥ अत एव अभिज्ञा आहुः - 'प्रपेदिरे प्राक्तनजन्मविद्याः' इति ॥ सोऽयं दृष्टान्तः - यथा पूर्वजन्मनि वासितमिहजन्मनि फलितमेवमत्राप्यनुष्ठितमुत्तरत्र फलिष्यतीति जानामि ॥ अतोऽनुवित्त्याख्याया देवतायाः प्रसादादहं हे देवाः! जरसः परस्तात् स्वशरीरं हित्वा लोकान्तरेऽयमीदृशो देवोऽस्मीति मां वेदानि ज्ञातुं शक्नुयाम् ॥॥


</details>

