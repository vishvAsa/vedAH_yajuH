+++
title = "07 द्वे स्वसारौ"

+++
<details><summary>मूलम्</summary>

द्वे स्वसा॑रौ वयत॒स्तन्त्र॑मे॒तत् ।  
स॒ना॒तन॒व्ँवित॑त॒ꣳ॒ षण्म॑यूखम् ।  
अवा॒न्याꣳस्तन्तू᳚न्कि॒रतो॑ ध॒त्तो अ॒न्यान् ।  
नाव॑पृ॒ज्याते॒ न ग॑माते॒ अन्त᳚म् ।  


</details>

<details><summary>सायणटीका</summary>

7सप्तमीमाह - अहश्च रात्रिश्चैते द्वे देवते स्वसारौ परस्परभगिन्यौ ते एतत्संवत्सरात्मकं तन्त्रं तन्तुनिष्पन्नं वस्त्रं वयतः ॥ यथा कुविन्दस्तन्तुभिर्वस्त्रं वयति निष्पादयत्येवमेते संवत्सरं निष्पादयत इत्यर्थः ॥ तच्च संवत्सरात्मकं वस्त्रं कीदृशं? सनातनमनादिकालसिद्धम् ॥ न हि संवत्सरप्रवाहस्यास्माभिर्दृश्यभान आदिः कश्चिदस्ति ॥ अत एव विततं वस्त्रगतदीर्घतन्तुवद्वीस्तीर्णं ॥ षण्मयूखं षट्संख्याका ऋतवो मयूखाः शङ्कुस्थानीया यस्य तादृशं, कुविन्देन हि तन्तु प्रसरणाय शङ्कवो निखन्यन्ते तद्वदृतव इत्यर्थः ॥ कुविन्दो हि वस्त्रनिर्माणकाले काश्चिद्दीर्घतन्तूनधः कृत्वा मध्ये तिर्यक्तन्तून्धारयति एवमेते अप्यहोरात्रदेवते अन्यान् कांश्चिदहर्विशेषान् तन्तून् अस्तमयकालेषु अवकिरतः अधोगतान्कुरुतः, अन्यांश्च रात्रिरूपांस्तन्तूनस्तमयादूर्ध्वं धत्तो धारयतः ॥ एते अहोरात्रदेवते कदाचिदपि नावपृज्याते ॥ तस्यैव व्याख्यानं - अन्तं न गमाते संवत्सरात्मकवस्त्रनिर्माणस्य समाप्तिं न गच्छतः, निरन्तरं संवत्सरपरम्परां निष्पादयत इत्यर्थः ॥ एतच्च मन्त्रद्वयं क्रमादुषोदेवताकेऽहोरात्रदेवताके च कर्मविशेषे द्रष्टव्यम् ॥॥


</details>

