+++
title = "11 यस्मिन्ब्रह्माऽभ्यजयथ्सर्वमेतत्"

+++
<details><summary>मूलम्</summary>

यस्मि॒न्ब्रह्मा॒ऽभ्यज॑य॒थ्सर्व॑मे॒तत् ।   
अ॒मुञ्च॑ लो॒कमि॒दमू॑ च॒ सर्व᳚म् ।  
तन्नो॒ नख्ष॑त्रमभि॒जिद्वि॒जित्य॑ ।  
श्रिय॑न्दधा॒त्वहृ॑णीयमानम् ।  



</details>

<details><summary>भट्टभास्कर-टीका</summary>

11अभिजितः - यस्मिन्निति ॥ यस्मिन् अभिजिदाख्ये पुण्येनक्षत्रे ब्रह्मा अभ्यजयत् अभितः कार्त्स्येनाजयत् । अमुं च लोकं दिवं इदं च सर्वं पृथिव्यादिकं, ऊ इति निपातोऽनर्थकः पादपूरणार्थः । तत् अभिजिदाख्यं नक्षत्रं अस्मभ्यं विजित्य श्रियं दधातु ददातु । विजयपूर्विकां श्रियमित्यर्थः । यद्वा - जेतव्यान् जित्वा तत आदाय श्रियमस्यभ्यं ददातु । अहृणीयमानं अहीयमानं कुतश्चिदपि । हृणीङ् कण्ड्वादियगन्तः ॥


</details>

