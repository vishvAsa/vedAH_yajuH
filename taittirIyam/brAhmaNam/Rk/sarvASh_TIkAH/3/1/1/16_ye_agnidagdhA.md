+++
title = "16 ये अग्निदग्धा"

+++




<details><summary>मूलम्</summary>

ये अ॑ग्निद॒ग्धा येऽन॑ग्निदग्धाः ।  
ये॑ऽमुल्ँ लो॒कम्पि॒तर॑ᳵ ख्षि॒यन्ति॑ ।  
याꣳश्च॑ वि॒द्म याꣳ उ॑ च॒ न प्र॑वि॒द्म ।  
म॒घासु॑ य॒ज्ञꣳ सुकृ॑तञ्जुषन्ताम् ।  



</details>

<details><summary>भट्टभास्करटीका</summary>

16ये अग्निदग्धा इति ॥ अग्निनैव दाह इति सामर्थ्याद्गम्यते ये संस्कृतेनाग्निया दग्धाः पितरः ये चानग्निदग्धाः मिथ्याग्निदग्धाः ये च पितरः अमुं लोकं, इमं लोकमित्युपलक्षणम् । क्षियन्ति अधिवसन्ति । यांश्च वयं विद्म जानीमः, यानपि च न प्रविद्म प्रकर्षेण न जानीमः ते सर्वे पितरः मघासु मघानिमित्तं अस्माकं सुकृतं यज्ञं जुषन्तां सेवन्ताम् ॥


</details>

