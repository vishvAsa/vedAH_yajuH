+++
title = "17 ख्षत्रस्य राजा"

+++
<details><summary>मूलम्</summary>

ख्ष॒त्रस्य॒ राजा॒ वरु॑णोऽधिरा॒जः ।  
नख्ष॑त्राणाꣳ श॒तभि॑ष॒ग्वसि॑ष्ठः ।  
तौ दे॒वेभ्य॑ᳵ कृणुतो दी॒र्घमायुः॑ ।   
श॒तꣳ स॒हस्रा॑ भेष॒जानि॑ धत्तः ।   



</details>

<details><summary>भट्टभास्कर-टीका</summary>

17शतभिषजः - क्षत्त्रस्येति ॥ क्षत्त्रस्य बलस्य क्षत्त्रजातेर्वा राजा स्वामी वरुणः अधिराजः अधिकदीप्तिः नक्षत्राणां मध्ये वसिष्ठः प्रशस्यतमः शतभिषङ्नक्षत्रं, तौ वरुणशतभिषजौ देवेभ्यः अग्न्यादिभ्यः । यद्वा - यजमानस्यापि देवत्वात् । 'एष वा एतर्हीन्द्रो यो यजते' इति । 'अग्निर्वै दीक्षितः तस्मादेनम्' इति च । ऋत्विजोपि देवाः 'एते वै देवाः प्रत्यक्षं यद्ब्राह्मणाः' इति । तेभ्यः दीर्घं आयुः कृणुत कृरुतम् । भेषजानि अनिष्टोपशमनानि शतं सहस्रा सहस्रसंख्यानि धत्तः धत्ताम् ॥


</details>

