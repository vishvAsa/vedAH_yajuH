+++
title = "16 यज्ञन्नᳶ पान्तु"

+++



<details><summary>मूलम्</summary>

य॒ज्ञन्न॑ᳶ पान्तु॒ वस॑वᳶ पु॒रस्ता᳚त् ।  
द॒ख्षि॒ण॒तो॑ऽभिय॑न्तु॒ श्रवि॑ष्ठाः ।   
पुण्य॒न्नख्ष॑त्रम॒भिसव्ँ वि॑शाम ।  
मा नो॒ अरा॑तिर॒घश॒ꣳ॒साऽगन्न्॑ ।  


</details>

<details><summary>भट्टभास्कर-टीका</summary>

16यज्ञं न इति ॥ अस्माकं यज्ञं वसवः पुरस्तात् पूर्वस्यां दिशि पान्तु । श्रविष्ठाश्च दक्षिणतः दक्षिणस्यां दिश्यभियन्तु आभिमुख्येन प्राप्नुवन्तु । श्रविष्ठाः पुनः पितृसम्भवाः दक्षप्रजापतेः पितृत्वमप्यस्ति, ततस्तासां दक्षिणतोऽभिगमनं युक्तम् । वयमपीदं पुण्यं नक्षत्रं अभिसंविशाम आभिमुख्येन परिचरामः ततः अघशंसा पापरुचिः अरातिः नः माऽगन् मागमत् । अरात्यपेक्षं स्त्रीत्वम् । गमेर्लुडिः 'मन्त्रे घस' इति च्लेर्लुक् ॥


</details>

