+++
title = "26 यत इन्द्र"

+++


<details><summary>मूलम्</summary>

यत॑ इन्द्र॒ भया॑महे ।  
ततो॑ नो॒ अभ॑यङ्कृधि ।  
मघ॑वञ्छ॒ग्धि तव॒ तन्न॑ ऊ॒तये᳚ ।  
वि द्विषो॒ वि मृधो॑ जहि ।
</details>

<details><summary>भट्टभास्कर-टीका</summary>

7यत इन्द्रेति पथ्या बृहती ॥ हे इन्द्र! यतः मृत्युरोगचोरादेर्हेतोः वयं भयामहे बिभीमः । व्यत्ययेन शप्, आत्मनेपदं च । ततः नः अस्माकं यथा भयं न भवति तथा कृधि कुरु । शपो लुकि, 'श्रुशृणुपृकृवृभ्यः' इति घिभावः । हे मघवन्! तव या ऊतिः रक्षा अनितरसाधारणी तत् तस्याः नः अस्मदर्थं तां रक्षां कर्तुं त्वमेव शग्धि शक्तो वर्तस्व । छान्दसो वर्तमाने लोट्, प्राक्काले वा । त्वदीयरक्षाशक्तेः प्रदर्शनकालोऽयम् । 'ऊतियूति' इति क्तिनः उदात्तत्वम् । किञ्च - विद्विषः शत्रून् विमृधः सङ्ग्रामांश्च जहि विनाशय । 'हन्तेर्जः' ॥
</details>