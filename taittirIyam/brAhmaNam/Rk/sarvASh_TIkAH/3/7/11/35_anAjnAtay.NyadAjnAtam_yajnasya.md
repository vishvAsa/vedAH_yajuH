+++
title = "35 अनाज्ञातय्ँयदाज्ञातम् यज्ञस्य"

+++


<details><summary>मूलम्</summary>

अना᳚ज्ञात॒य्ँयदाज्ञा॑तम् ।  
य॒ज्ञस्य॑ क्रि॒यते॒ मिथु॑ ।  
अग्ने॒ तद॑स्य कल्पय ।  
त्वꣳ हि वेत्थ॑ यथात॒थम् ।
</details>

<details><summary>भट्टभास्कर-टीका</summary>

10अनाज्ञातमिति द्वे अनुष्टुभौ ॥ अनाज्ञातं शास्त्रमर्यादया अज्ञातं, यच्च आज्ञातं तथा ज्ञातं यज्ञस्य सम्बन्धि कर्म मिथु मिथ्या क्रियते फलसाधनासमर्थं अन्यथा क्रियते अनाज्ञातस्य अनाज्ञातत्वादेव अन्यथा करणम् । ज्ञातस्याप्युपेक्षया अन्यथा क्रिया स्यात् । हे अग्ने! तत् सर्वं अस्य कर्मणः सम्बन्धि कल्पय फलसाधनसमर्थं कल्पय अविकलं कुरु । त्वं हि यथातथं वेत्थ, यथात्वं कर्मणः स्वभावः, तस्यानतिवृत्तावव्ययीभावः ॥
</details>