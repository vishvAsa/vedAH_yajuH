+++
title = "02 याᳶ पुरस्तात्"

+++


<details><summary>मूलम्</summary>

याᳶ पु॒रस्ता᳚त्प्र॒स्रव॑न्ति ।  
उ॒परि॑ष्टाथ्स॒र्वत॑श्च॒ याः ।  
ताभी॑ र॒श्मिप॑वित्राभिः ।  
श्र॒द्धाय्ँ य॒ज्ञमार॑भे ।
</details>

<details><summary>भट्टभास्कर-टीका</summary>

याः आपः पुरस्तात् पूर्वस्यां दिशि प्रस्रवन्ति नद्यो भूत्वा प्रकर्षेण गच्छन्ति । उपरिष्टात् ऊर्ध्वायां दिशि याः प्रस्रवन्तीत्येव । आदित्यरश्मिषु प्रविशन्ति । सर्वतः सर्वासु च दिक्षु याः प्रस्रवन्ति नदीकुल्यादिरूपेण । ताभिः सर्वाभिः रश्मिपवित्राभिः सूर्यरश्मयः पवित्रं शोधका यासां तादृशीभिः अद्भिः श्रद्धां श्रद्धेयं श्रद्धासाध्यं यज्ञमारभे । यद्वा - 'श्रद्धा वा आपः' इति तादृशीभिरद्भिः साध्यं यज्ञमारभे । ताभिः श्रद्धावन्तं वा ॥
</details>