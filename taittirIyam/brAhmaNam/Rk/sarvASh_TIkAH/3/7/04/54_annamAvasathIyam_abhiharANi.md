+++
title = "54 अन्नमावसथीयम् अभिहराणि"

+++


<details><summary>मूलम्</summary>

अन्न॑मावस॒थीय᳚म् ।  
अ॒भिह॑राणि श॒रद॑श्श॒तम् ।  
आ॒व॒स॒थे श्रिय॒म्मन्त्र᳚म् ।  
अहि॑र्बु॒ध्नियो॒ निय॑च्छतु ।
</details>

<details><summary>भट्टभास्कर-टीका</summary>

आवसथीयं आवसथप्रयोजनं आवसथे भवं वा यदावसथ्याय भवति तदन्नं अभिहराणि आभिमुख्येनोपहरामि । शरदश्शतम् । गतम् । स चाहिर्बुध्नियः अस्माकमावसथे गृहे श्रियं धनादिसमृद्धिं मन्त्रं ऋगादिसमृद्धिं च नियच्छतु दधातु ॥
</details>