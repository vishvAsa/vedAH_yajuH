+++
title = "141 अयख्ष्मा वᳶ"

+++


<details><summary>मूलम्</summary>

अ॒य॒ख्ष्मा व॑ᳶ प्र॒जया॒ सꣳसृ॑जामि ।  
रा॒यस्पोषे॑ण बहु॒लाभव॑न्तीः ।  
ऊर्ज॒म्पय॒ᳶ पिन्व॑माना घृ॒तञ्च॑ ।  
जी॒वो जीव॑न्ती॒रुप॑ वस्सदेयम् ।
</details>

<details><summary>भट्टभास्कर-टीका</summary>

हे गावः! वः युष्मान् अयक्ष्मा अरोगाः प्रजया संसृजामि देग्धुं वत्सेन योजयामि । यद्वा - प्रजयोपलक्षिता युष्मान् संसृजामि दोग्धुं संगच्छामि । रायस्पोषेण क्षीरादिधनपुष्ट्या बहुलाः प्रथिताः भवन्तीः क्षेत्रादिपुष्टेरपि हेतुभूता भवन्ती ऊर्जं रसवत् पयश्च घृतं च पिन्वमानाः क्षरतीः । पिवि सेचने, इदित्त्वान्नुम् । जीवन्तीः दीर्घायुषः जीवयन्तीर्वा प्रजाः क्षीरादिना अहमपि जीवः युष्मत्संबन्धेन चिरं जीवन् जीवयित्वा प्रजा यागद्वारेण । पचाद्यच्, उभयत्रापि 'बहुलमन्यत्रापि संज्ञाछन्दसोः' इति 'णिलुक्' ईदृशी वः उपसदेयं उपसीदामि समीपतो भजामि । 'लिङ्याशिष्यङ्' ॥
</details>