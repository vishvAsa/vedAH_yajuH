+++
title = "73 यत्कृष्णो रूपङ्कृत्वा"

+++


<details><summary>मूलम्</summary>

यत्कृष्णो॑ रू॒पङ्कृ॒त्वा ।  
प्रावि॑श॒स्त्वव्ँवन॒स्पतीन्॑ ।  
तत॒स्त्वामे॑कविꣳशति॒धा ।  
सम्भ॑रामि सुस॒म्भृता᳚ ॥31॥
</details>

<details><summary>भट्टभास्कर-टीका</summary>

हे अग्ने! यत् यस्मात् त्वं कृष्णो मृगो भूत्वा रूपं च तदीयं कृत्वा वनस्पतीन् त्वं प्राविशः प्रविष्टवानसि । यथा - 'अग्निर्देवेभ्यो निलायत । कृष्णो रूपं कृत्वा' इत्यादि । तस्मान् त्वां एकविंशतिधा एकविंशतिवनस्पत्यवयवेध्मरूपेण वर्तमानं संभरामि सर्वावयवसहितं एकत्र संगृह्णामि । सुसंभृता सुष्ठु संभ्रियते येन तादृशेन शुल्बेन ॥
</details>