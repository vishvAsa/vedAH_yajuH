+++
title = "11 ततम्म आपस्तदु"

+++


<details><summary>मूलम्</summary>

त॒तम्म॒ आप॒स्तदु॑ तायते॒ पुनः॑ ।  
स्वादि॑ष्ठा धी॒तिरु॒चथा॑य शस्यते ।  
अ॒यꣳ स॑मु॒द्र उ॒त वि॒श्वभे॑षजः ।  
स्वाहा॑कृतस्य॒ समु॑तृप्णुतर्भुवः ।
</details>

<details><summary>भट्टभास्कर-टीका</summary>

4ततं म इति जगती ॥ मम **आपः** कर्म **ततं** विस्तीर्णं यावज्जीवसंकल्पात् ।  
**तद्** एव इदानीं अनेन होमेन **पुनः तायते** भूयोपि विस्तीर्यते । किञ्च - **स्वादिष्ठा** स्वादुतमा **धीतिः** धारकं हविः । संज्ञायां क्तिन् । **उचथाय** कर्मणे हविषः समवायाधारत्वात् उचथः । उच समवाये, औणादिकः थप्रत्ययः । यत्र समवैति तदर्थं स्वादिष्ठं भूत्वा अनेन होमेन हविः शस्यते, प्रशस्ततां भजते । यस्मादेवं तस्मात् **अयं समुद्रः** समुद्रोपमम् इदं दीयमानं आज्यं, अपि च **विश्वभेषजः** सर्वानिष्ट-शमनहेतुः, न तु धृतान्तरवत् कतिपयरोगभेषजम् ।  
तस्य तादृशस्य **स्वाहाकृतस्य** स्वाहाकारेण प्रदत्तस्य **समु तृप्णुत**, उकारो ऽवधारणे, संतृप्यत, यस्य णुत्वम् । हे ऋभुवः! देवाः! । छान्दसः उवङादेशः । सुहितार्थयोगे षष्ठीसमासप्रतिषेधेन षष्ठ्याः ज्ञापितत्वात् स्वाहाकृतस्येति षष्ठी ।
</details>