+++
title = "22 अग्निङ्गृह्णामि सुरथय्ँयो"

+++


<details><summary>मूलम्</summary>

अ॒ग्निङ्गृ॑ह्णामि सु॒रथ॒य्ँयो म॑यो॒भूः ।  
य उ॒द्यन्त॑मा॒रोह॑ति॒ सूर्य॒मह्ने᳚ ।  
आ॒दि॒त्यञ्ज्योति॑षा॒ञ्ज्योति॑रुत्त॒मम् ।  
श्वो य॒ज्ञाय॑ रमतान्दे॒वता᳚भ्यः ।
</details>

<details><summary>भट्टभास्कर-टीका</summary>

प्रथमा त्रिष्टुप् । जगती वा, तृतीयाचतुर्थ्यौ जगत्यौ । अग्निं सुरथं शोभनरंहणं गृह्णामि पूर्वम्, योऽग्निः मयोभूः सुखस्य भावयिता प्रजानां, यश्च उद्यन्तं सूर्यमारोहति । यथोक्तं 'उद्यन्तं वावादित्यमग्निरनु समारोहति' इति । अह्ने अह्नो निर्वृत्त्यर्थम् । सूर्यं विशिनष्टि - आदित्यं अदितेः पुत्रं ज्योतिषां उत्तमं ज्योतिः ईदृशं सूर्यं य आरोहति तं अग्निं गृह्णामि । किमर्थं श्वो देवताभ्यः देवता आराधयितुं यज्ञाय यज्ञनिर्वृत्तये यजमानो रमतामित्येवमर्थम् ॥
</details>