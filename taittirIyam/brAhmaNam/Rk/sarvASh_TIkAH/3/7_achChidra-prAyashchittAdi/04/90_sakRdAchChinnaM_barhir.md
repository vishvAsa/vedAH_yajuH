+++
title = "90 सकृदाच्छिन्नं बर्हिर्"

+++


<details><summary>मूलम्</summary>

स॒कृ॒दा॒च्छि॒न्नं ब॒र्हिरूर्णा॑मृदु ।  
स्यो॒नम्पि॒तृभ्य॑स्त्वा भराम्य॒हम् ।  
अ॒स्मिन्थ्सी॑दन्तु मे पि॒तर॑स्सो॒म्याः ।  
पि॒ता॒म॒हाᳶ प्रपि॑तामहाश्चानु॒गैस्स॒ह ॥33॥
</details>

<details><summary>भट्टभास्कर-टीका</summary>

सकृदाच्छिन्नं एकवारलूनं बर्हिः ऊर्णामृदु ऊर्णावन्मृदुस्पर्शम् । उपमानपूर्वपदप्रकृतिस्वरत्वम् । स्योनं सुखहेतुं त्वा पितृभ्यो भरामि पित्रर्थं हरामि । अस्मिन् सकृदाछिन्ने बर्हिषि सोम्याः सोमार्हाः मे पितरः पितामहाः प्रपितामहाश्च अनुगैस्सह सीदन्तु ॥
</details>