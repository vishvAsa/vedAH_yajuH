+++
title = "20 विभ्राजमानस्समिधान उग्रः"

+++
## मन्त्रः
वि॒भ्राज॑मानस्समिधा॒न उ॒ग्रः ।   
आऽन्तरि॑ख्षमरुह॒दग॒न्द्याम् ।  
तꣳ सूर्य॑न्दे॒वम॒जमेक॑पादम् ।  
प्रो॒ष्ठ॒प॒दासो॒ अनु॑यन्ति॒ सर्वे᳚ ॥20॥  


### टीका
20विभ्राजमान इति ॥ विभ्राजमानः विशेषेण दीप्यमानः समिधानः समिन्धयन् भावात् उग्रः उद्गूर्णतेजाः उदकस्य वा दाता ईदृशोऽयं अज एकपात् अन्तरिक्षमारुहत् आरोहति । 'कृमृदृरुहिभ्यः छन्दसि' इत्यञ्, द्यां च अगन् गच्छति 'मन्त्रे घस' इहि च्लेर्लुक् । तं अजं एकपादं देवं सूर्यं सावनं प्रेरकं वा सर्वे प्रोष्ठपदा अनुयन्ति अनुसरन्ति ॥

