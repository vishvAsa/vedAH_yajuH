+++
title = "13 शृण्वन्ति श्रोणाममृतस्य"

+++
## मन्त्रः
शृ॒ण्वन्ति॑ श्रो॒णाम॒मृत॑स्य गो॒पाम् ।  
पुण्या॑मस्या॒ उप॑शृणोमि॒ वाच᳚म् ॥17 ॥  
म॒हीन्दे॒वीव्ँ विष्णु॑पत्नीमजू॒र्याम् ।  
प्र॒तीची॑मेनाꣳ ह॒विषा॑ यजामः ।  


### टीका
13श्रोणायाः - शृण्वन्त्विति ॥ श्रोणां नक्षत्रं शृण्वन्तीति सर्वे, सर्वत्र ख्यातेति यावत् । शृण्वन्ति वा एतां वदन्तीं सर्वे, वदितुं कुशलेति यावत् । अमृतस्य अमृतत्वस्य गोपां गोप्त्रीम् । आयप्रत्ययान्तात् क्विप्यतो लोपः । तादृशीं अस्याः पुण्यां वाचं अमृतत्वकरीं अहं उपशृणोमि समीपतः शृणोमि । तामिमां महीं महतीं देवीं विष्णुपत्नीं विष्णुदेवत्यां अजूर्यां केनचिदप्यहिंस्यां एनां प्रतीचीं अस्मदाभिमुख्येनाञ्चतीं हविषा यजामः ॥

