+++
title = "09 सुशेवन्त्वा भानवो"

+++
## मन्त्रः
सु॒शेव॑न्त्वा भा॒नवो॑ दीदि॒वाꣳस᳚म् ।  
सम॑ग्रासो जु॒ह्वो॑ जातवेदः ।  
उ॒ख्षन्ति॑ त्वा वा॒जिन॒मा घृ॒तेन॑ ।  
सꣳस॑मग्ने युवसे॒ भोज॑नानि ।  

### टीका
9अथ नवमीमाह - हे जातवेदः! जुह्वो जुह्वाद्याः स्रुचः समग्रासः घृतपूर्णाः सत्यः स्वनिष्ठेन घृतेन त्वामुक्षन्ति ॥ कीदृशयो जुह्वाद्याः? भानवो घृतपूर्णत्वाद्भासमानाः ॥ कीदृशं त्वां? सुशेवं सुखेन सेवितुं शक्यं दीदिवांसं अत्यन्तं दीप्यमानं वाजिनं वेगवन्तम् ॥ अत्र त्वेति पदं द्वितीयान्तं द्विराम्नातम् ॥ तत्रैकं प्रथमान्तत्वेनोपरि नेतव्यम् ॥ हे अग्ने! त्वं भोजनानि भोक्तुं योग्यान्यस्मदीयहवींषि संसं अत्यन्तसम्यक्त्वेन युवसे मिश्रयसि स्वीकरोषीत्यर्थः ॥॥

