---
title: ०८, वेहदादिपशूनां  सूक्तानि
unicode_script: devanagari
---

### मन्त्रः

अ॒हम॑स्मि प्रथम॒जा ऋ॒तस्य॑ ।

<details><summary>सायणटीका</summary>

1सप्तमे सौर्यादिपशूनां सूक्तान्यभिहितानि । अष्टमे वेहदादिपशूनां सूक्तान्युच्यन्ते । ते च पशवः शाखान्तरे समाम्नाताः । तन्न सूत्रकारणोदाहृतम् - 'सान्नाय्ये वेहतभालभेत' इत्यस्य पशोः सूक्ते वपायाः पुरोनुवाक्यामाह - बह्वृचा आरण्यकाण्डे त्रिविधमन्नमामनन्ति - 'त्रेधा विहितं वा इदमन्नमशनं पानं खादः' इति । तस्याशनादेस्त्रिविधस्यान्नस्याभिमानिनी या देवता तदीयानि वचनान्यस्मिन्सूक्ते प्रतिपाद्यन्ते । अहं अन्नस्वामी देवः ऋतस्य यज्ञस्य प्रथमजाः प्रथमं जनयिताऽस्मि । यज्ञस्य हविर्जन्यत्वाद्धविषोऽन्न रूपत्वात् ।
</details>

### मन्त्रः

पूर्व॑न्दे॒वेभ्यो॑ अ॒मृत॑स्य॒ नाभिः॑ ।

<details><summary>सायणटीका</summary>

तादृशोऽहमन्नस्वामी पूर्वं पुरा देवभ्यः देवार्थं अमृतस्य नाभिः बन्धकोऽस्मि । नह्यति बघ्नात्यमृतमिति नाभिः । देवा ह्यमृतमुपजीवन्ति । अमृतं चान्नविशेषः, तस्मादहमेवामृतस्य संपादकः ।
</details>

### मन्त्रः

यो मा॒ ददा॑ति॒ स इदे॒वमावाः᳚ ।

<details><summary>सायणटीका</summary>

यः श्रद्धालुः पुमान् मा मामन्नरूपं ददाति ब्राह्मणादिभ्यः प्रयच्छति स हदेव स दाता स्वयमेव मा मामन्नदेवं आवाः आवृणोति स्वीकरोतीत्यर्थः । द्वौ हि लोके पुरुषौ दाता चादाता च । तत्राऽद्यः कालान्तरे भोक्तुं मां संगृह्णाति । यावदन्नमिदानीं दीयते तावदेव कालान्तरे शतधा सहस्रधा वर्धते । तस्माद्दातैव मां संगृह्णाति । यस्त्वन्तिमो मामदत्त्वा स्वयमेवात्ति अहमेवान्नमद्मीत्यभिमन्यते तमन्नमदत्ताभिमानिनमन्नदेवोऽहमद्मि तं विनाशयामि । अदातुः कालान्तरेऽन्नाभावात् ॥
</details>

### मन्त्रः
अ॒हमन्न॒मन्न॑न॒दन्त॑मद्मि ।  
पूर्व॑म॒ग्नेरपि॑ दह॒त्यन्न᳚म् ।  
य॒त्तौ हा॑साते अहमुत्त॒रेषु॑ ।  
व्यात्त॑मस्य प॒शव॑स्सु॒जम्भ᳚म् ।  
पश्य॑न्ति॒ धीरा॒ᳶ प्रच॑रन्ति॒ पाकाः᳚ ।  

<details><summary>सायणटीका</summary>

2अथ वपाया याज्यामाह - यद् इदम् अन्नम् अग्नेर् अपि पूर्वम् अदातृभिर् भुज्यते तद् इदम् अन्नं तं भोक्तारं दहति ।

अथ भुक्तम् अन्नम् उदराग्निर् दिन-मात्रेण दहति पाचयति । आदाता तु भोक्ता भुज्यमानेनान्नेन तदानीमेव दह्यते नरकहेतोः प्रत्यवायस्य तदैवोत्पन्नत्वात् । अत एवाहुः - 'अदाता विषमश्नुते' इति । यत्तौ हा प्रयत्नवन्तावेव आसाते दाता चादाता चेत्युभौ तिष्ठतः । दाता हि दानार्थं प्रयत्नं करोति, इतरस्तु भोजनार्थम् । तयोर्मध्ये ये पुरुषा दातुः पक्षे वर्तन्ते त एवोत्तराः श्रेष्ठाः । तेषूत्तरेषु दातृषु कालान्तरेष्वहमक्षीणो वसामि । ये पशवो मूढा अदातारः तान्प्रति अस्य अन्नदेवस्य मुखं व्यात्तं विवृत्तं सुजम्भं तीक्ष्णदन्तोपेतं वर्तते खादयाम्यदातॄनिति सर्वदोद्युङ्क्त इत्यर्थः । एतमन्नदेवस्याभिप्रायं दातारो धीराः बुद्धिमन्तः पश्यन्ति जानन्ति । अत एवाददतः पाकाः बाला मूढाः प्रचरन्ति प्रकर्षेण भक्षयन्त्येव न तु किंचिदपि ददति ॥
</details>

### मन्त्रः
जहा᳚म्य॒न्यन्न ज॑हाम्य॒न्यम् ।  
अ॒हमन्न॒व्ँवश॒मिच्च॑रामि ॥ 59 ॥  
स॒मा॒नमर्थ॒म्पर्ये॑मि भु॒ञ्जत् ।  
को मामन्न॑म्मनु॒ष्यो॑ दयेत ।  

<details><summary>सायणटीका</summary>

3अथ पुरोडाशस्य पुरोनुवाक्यामाह - अन्नदेवोऽहमन्नमदातारं जहामि परित्यजामि । अन्यं तु दातारं न जहामि । अहमन्नं अन्नदेवरूपोऽहं वशमित् स्ववशमेव यथा भवति तथा चरामि । अदातुः परित्यागो दातृस्वीकारश्चेत्येतत्स्ववशत्वम् । यः पुमान्भोगदानयोः समानः सन् धनमर्थयते तं समानं अर्थयितारं भुञ्जन् पालयन्नहं पर्येमि परितः प्राप्नोमि । यातु भोगमात्रलम्पटस्तं न पालयामि नापि तं पर्येमीत्यभिप्रायः । एवमदातृपरित्यागेन दातृपक्षपातेन च वर्तमानं मां को मनुष्यो दयेत रक्षेन्निवारयेत् । न कोपि मां निवारयितुं शक्त इत्यथः ॥
</details>

### मन्त्रः
परा॑के॒ अन्न॒न्निहि॑तल्ँ लो॒क ए॒तत् ।  
विश्वै᳚र्दे॒वैᳶ पि॒तृभि॑र्गु॒प्तमन्न᳚म् ।  
यद॒द्यते॑ लु॒प्यते॒ यत्प॑रो॒प्यते᳚ ।  
श॒त॒त॒मी सा त॒नूर्मे॑ बभूव ।  

<details><summary>सायणटीका</summary>

4अस्य पुरोडाशस्य याज्यामाह - प्रूर्वस्मिन्मन्त्रे वशमिच्चरामि मां को दयेतेति यत्स्वातन्त्र्यमुक्तं तदुपपादयितुं स्वमाहात्म्यमत्र वर्ण्यते । द्विविधो ह्यन्नस्य व्यवहारः पारलौकिक ऐहिकश्चेति । तत्र पराके परलोके दूरस्थे पित्रादिलोके एतदन्नं निहितम् । दाता हि देवलोके पितृलोके वा ममेदं भूयादित्यभिप्रेत्यैव ब्राह्मणेभ्यो ददाति । अतो दत्तमन्नं दूरस्थे लोके निहितं भवति । तच्चान्नं तत्तल्लोके विश्वैः सर्वैः देवैः पितृभिश्च स्वार्थं गुप्तं रक्षितं भवति । यदग्नौ हुतं यच्च ब्राह्मणेभ्यो दत्तं तदेवोपजीव्य देवाः पितरश्च वर्तन्ते । एवं पारलौकिकोऽन्नव्यवहार उक्तः । ऐहिकोऽपि व्यवहार उच्यते - यदन्नमद्यते प्राणिभिर्भक्ष्यते, यच्च विदग्धं सत् भाण्डे अपि भवति पर्युषितत्वेन वा पूतीभवति तादृशं लुप्यते नष्टं भवति । यच्च परोप्यते स्वकीयैश्वर्यप्रकटनाय बहिः परित्यज्यते सा सर्वाप्यैहिकामुष्मिकान्नरूपा मे अन्नस्वामिनो देवस्य शततमी शतसंख्यापूरणी तनूः । स च सर्वोऽपि लेश एवेत्यर्थः । ईदृशं मदीयं माहात्म्यम् ॥
</details>

### मन्त्रः
म॒हान्तौ॑ च॒रू स॑कृद्दु॒ग्धेन॑ पप्रौ ।   
दिव॑ञ्च॒ पृश्ञि॑ पृथि॒वीञ्च॑ सा॒कम् ।  
तथ्स॒म्पिब॑न्तो॒ न मि॑नन्ति वे॒धसः॑ ।   
नैतद्भूयो॒ भव॑ति॒ नो कनी॑यः ॥ 60 ॥  


<details><summary>सायणटीका</summary>

5अथ हविषः पुरोनुवाक्यामाह - पुनरपि माहात्म्यमेव प्रपञ्च्यते । तत्रायं दृष्टान्तः - यथा लोके बहुक्षीरप्रदाया गोः सकृद्दुग्धेन महान्तौ चरू प्रौढौ कुम्भौ पूरयति एवमत्रापि पृश्नि स्वल्पमपि दत्तमन्नं दिवं च पृथिवीं च साकं लोकद्वयमपि सह पूरयति । अग्नौ ब्राह्मणेषु वा दत्तमन्नं मन्त्रपूतं सत्सहस्रधा फलति । अत एवान्यत्राम्नायते - 'यावदेका देवता कामयते यावदेका तावदाहुतिः प्रथते' इति । तदन्नं संपिबन्तः सम्यग्भक्षयन्तः वेधसः बुद्धिमन्तः न मिनन्ति न हिंसन्ति स्वात्मानमन्नं वा न विनाशयन्ति । दानपूर्वकं भक्षणं सम्यग्भक्षणं तत्कुर्वन्तः पुरुषा अन्नं न हिंसन्ति, दत्तस्यान्नस्य च वर्धमानत्वात् । स्वात्मानमपि न हिंसन्ति, प्रवृद्धस्यान्नस्य च चिरभोक्तृत्वात् । अपि चैतद्गोजनार्थमन्नं न भूयो नापि कनीयः, भूयस्त्वे स्यादजीर्तिः कनीयस्त्वे नास्ति क्षुन्निवृत्तिः । एतदेवाभिप्रेत्य स्मर्यते - 'नात्यश्नतस्तु योगोऽस्ति न चैकान्तमनश्नतः' इति । एवं दानपुरस्सरं युक्तेन प्रमाणेन भुञ्जानान्पुरुषान् लोकद्वये पालयतीत्यर्थः ॥
</details>

### मन्त्रः
अन्न॑म्प्रा॒णमन्न॑मपा॒नमा॑हुः ।  
अन्न॑म्मृ॒त्युन्तमु॑ जी॒वातु॑माहुः ।  
अन्न॑म्ब्र॒ह्माणो॑ ज॒रस॑व्ँवदन्ति ।  
अन्न॑माहुᳶ प्र॒जन॑नम्प्र॒जाना᳚म् ।   


<details><summary>सायणटीका</summary>

6अथ हविषो याज्यामाह - सर्वव्यवहारकारणत्वादस्यान्नस्य माहात्म्यमविवादम् । तत्कथमिति तदुच्यते - योयं प्राणवायुरूर्ध्वं संचरति यश्चापानवायुरधः संचरति तावुभावन्नजन्यबलादेव संचरतः । अतस्तयोरन्नात्मकत्वमाहुः । रसवैषम्येण व्याधिद्वारा मारकत्वादन्नं मृत्युमाहुः । तमेवान्नदेवं जीवातुं जीवनौषधमाहुः । तच्च लोके प्रसिद्धम् । ब्रह्माणः आयुर्वेदशास्त्राभिज्ञा ब्राह्मणाः अन्नमेव जरसं वदन्ति जराहेतुमाहुः । केनचिदाहारविशेषण सहसा अतिपलितत्वप्राप्तिरित्यायुर्वेदप्रसिद्धिः । अन्नमेवेन्द्रियवृद्धिद्वारा प्रजानां प्रजननं उत्पादकमाहुः ॥
</details>

### मन्त्रः
मोघ॒मन्न॑व्ँविन्दते॒ अप्र॑चेताः ।  
स॒त्यम्ब्र॑वीमि व॒ध इथ्स तस्य॑ ।   
नार्य॒मण॒म्पुष्य॑ति॒ नो सखा॑यम् ।   
केव॑लाघो भवति केवला॒दी ।  


<details><summary>सायणटीका</summary>

7अथ हविष एव विकल्पितामन्यां पुरोनुवाक्यामाह - योऽयमदाता सोऽयं अप्रचेताः प्रकृष्टज्ञानरहितः मोघं व्यर्थमेव अन्नं विन्दते लभते । तदेतत्सत्यं ब्रवीमि न केवलं वैयर्थ्यं किंतु सः अयमदत्तोऽन्नपदार्थः तस्य दानरहितस्य पुरुषस्य वध इत् वध एव वधवद्बाधकमेवेत्यर्थः । तत्र वैयर्थ्यं तावत्स्पष्टीक्रियते - योऽयमदाता सोऽयमन्नेनार्यमादिकं देवं न पुष्यति अग्नावाहुत्यभावात् । सखायं अतिथ्यादिरूपं मनुष्यं न पुष्यति दानाभावात् । अतः परलोके अनुपयोगेन वैयर्थ्यम् । वधहेतुत्वं स्पष्टीक्रियते - केवलादी केवलं भुङ्क्ते न तु ददाति सोऽयं केवलाधो भवति पापमेव संपादयति न तु किञ्चिदपि पुण्यम् सोऽयं वध एव, नरकहेतुत्वात् ॥
</details>

### मन्त्रः
अ॒हम्मे॒घस्स्त॒नय॒न्वर्ष॑न्नस्मि ।  
माम॑दन्त्य॒हम॑द्म्य॒न्यान् ॥ 61 ॥  
अ॒हꣳ सद॒मृतो॑ भवामि ।  
मदा॑दि॒त्या अधि॒ सर्वे॑ तपन्ति ।  


<details><summary>सायणटीका</summary>

8अथ हविषो विकल्पिता याज्यामाह - योऽयं मेघः स्तनयन् गर्जन् वर्षश्च वर्तते सोऽयं मेधोऽपि अहमन्नदेवः अस्मि । अग्नौ हुतस्यान्नस्य मेघरूपेण परिणतत्वात् । अत एव स्मर्यते - 'अग्नौ प्रास्ताऽऽहुतिस्सम्यगादित्यमुपतिष्ठते । आदित्याज्जायते वृष्टिः' इति । दातारो ये सन्ति ते मामदन्ति सुखेन भक्षयन्ति । अन्यांस्तु दानरहितानहमेवाद्मि विनाशयामि । अहमेव दातॄणां पथ्यं सत् अमृतो भवामि अमरणहेतुर्भवामि देवत्वं प्रापयामीत्यर्थः । सर्वेऽप्यादित्या मत् अन्ननिमित्तत्वादधिकत्वेन तपन्ति । अन्नाभावे ते स्वयमेव न जीवेयुः कुतस्तपेयुरित्यर्थः ॥
</details>

### मन्त्रः
दे॒वीव्ँ वाच॑मजनयन्त॒ यद्वाग्वद॑न्ती ।  


<details><summary>सायणटीका</summary>

9यदुक्तं सूत्रकारेण - 'वाचे वेहतम्' इति, गर्भघातिनी गौर्वेहदित्युच्यते, तस्य पशोः सूक्ते प्रतीकद्वयं दर्शयति - 'देवीं वाचमजनयन्त देवाः' इति वपायाः पुरोनुवाक्या ।

-  मन्त्रः  दे॒वीव्ँ वाच॑मजनयन्त दे॒वाः ।  
ताव्ँ वि॒श्वरू॑पाᳶ प॒शवो॑ वदन्ति ।  
सा नो॑ म॒न्द्रेष॒मूर्ज॒न्दुहा॑ना ।  
धे॒नुर्वाग॒स्मानुप॒ सुष्टु॒तैतु॑ ॥60॥  

  - टीका  9अथैकोनत्रिंशीमाह - देवास्सर्वे वाचं देवीमजनयन्त । तां वाचं विश्वरूपाः द्विपाच्चतुष्पात्तदवान्तरभेदेन बहुविधाः पशवः स्वस्वभाषारूपेण वदन्ति । सा वाग्रूपा धेनुः नः अस्मदर्थमिषमन्नं ऊर्जं क्षीरादिरसं दुहाना संपादयन्ती सुष्टुता अस्माभिः सुष्ठु वैदिकैः स्तोत्रैः 'स्तुता मन्द्रा हृष्टा सती अस्मान्प्रत्यागच्छतु ॥

'यद्वाग्वदन्ति' इति याज्या, तदुभयं 'उत नः प्रिया' इत्यत्र व्याख्यातम् ॥

- मन्त्रः  यद्वाग्वद॑न्त्यविचेत॒नानि॑ ।   
राष्ट्री॑ दे॒वाना᳚न्निष॒साद॑ म॒न्द्रा ।   
चत॑स्र॒ ऊर्ज॑न्दुदुहे॒ पयाꣳ॑सि ।   
क्व॑ स्विदस्याᳶ पर॒मञ्ज॑गाम ।   

  -  टीका 30अथ त्रिंशीमाह - यद्वाक् या वाग्देवता अविचेतनाति अचेतनसदृशान्मूकान्प्राणिनो वदन्ती अभिवदनक्षमान्कुर्वती । देवानां सर्वेषां राष्ट्री राष्ट्रपदा मन्द्रा हृष्टा सती निषसाद अस्मदीये कर्मण्युपविष्टा । यस्या वाग्देव्याः प्रसादात् चतस्रो दिग्देवता ऊर्जं क्षीरादिरसद्रव्यं पयांसि जलानि च दुदुहे दुहन्ति संपादयन्ति । अस्या वाग्देव्याः परमं पदं मनुष्यः क्व स्वित् जगाम, कुत्र वा प्राप्तवान् तदीयस्थानं प्राप्तुं न कोऽपि क्षम इत्यर्थः । इदं च मन्त्रद्वयं 'वाचे वेहतम्' इति विहिते पशौ विनियोक्तव्यम् । अत एव तदीये स्तोत्रे प्रतीकद्वयमाम्नातम् - 'देवीं वाचमजनयन्त, यद्वाग्वदन्ती' इति ॥
</details>

### मन्त्रः
अ॒न॒न्तामन्ता॒दधि॒ निर्मि॑ताम्म॒हीम् ।  
यस्या᳚न्दे॒वा अ॑दधु॒र्भोज॑नानि ।  
एका᳚ख्षरान्द्वि॒पदा॒ꣳ॒ षट्प॑दाञ्च ।  
वाच॑न्दे॒वा उप॑ जीवन्ति॒ विश्वे᳚ ।  


<details><summary>सायणटीका</summary>

10अथ पुरोडाशस्य पुरोनुवाक्यामाह - देवाः इन्द्रादयः यस्यां वाचि भोजनानि अदधुः संपादितवन्तः । इन्द्राय स्वाहेति मन्त्रेण हुतं भुङ्क्ते, अतो वाङ्निमित्तं तद्भोजनम् । तां वाचं स्वभोजनहेतुं विश्वे सर्वे देवाः उपजीवन्ति । सर्वेषामपि देवानां मन्त्रपुरस्सरं दत्तमेवान्नं जीवनहेतुः । कीदृशीं वाचं? अनन्तां न हि लौकिकवैदिकशब्दानामन्तः पारोऽस्ति । अत एव महाभाष्यकार उदाजहार - 'बृहस्पतिश्च वक्ता, इन्द्रश्चाध्येता, दिव्यं च वर्षसहस्रमध्ययनकालः, शब्दपारायणस्यान्तं च न जगाम' इति । अन्तादधिनिर्मितां, पूर्वसृष्टेरन्तः परमेश्वरस्वरूपं, तस्मिन्हि जगल्लीयते तस्मादन्तात्परमेश्वरादधिकत्वेन निर्मितां तामेकाक्षरां प्रणवरूपां द्विपदां संस्कृतापशब्दरूपां षट्पदां प्राकृतपैशाचिकादिभाषाभेदेन षड्विधां अत एव महीं महतीम् ॥
</details>

### मन्त्रः
वाच॑न्दे॒वा उप॑ जीवन्ति॒ विश्वे᳚ ।  
वाच॑ङ्गन्ध॒र्वाᳶ प॒शवो॑ मनु॒ष्याः᳚ ।   
वा॒चीमा विश्वा॒ भुव॑ना॒न्यर्पि॑ता ॥ 62 ॥  
सा नो॒ हव॑ञ्जुषता॒मिन्द्र॑पत्नी ।  

<details><summary>सायणटीका</summary>

11अथ पुरोडाशस्य याज्यामाह - पूर्वमन्त्रोक्तरीत्या सर्वे देवा आहुतिकालीनमन्त्ररूपां वाचमेवोपजीवन्ति । गन्धर्वादयश्च वाचैव व्यवहरन्ति । पशूनामपि हम्भारवादिरूपया वाचैव व्यवहारो दृश्यते । तस्मात् इमा विश्वा भुवनानि सर्वलोकनिवासिन एते प्राणिनः वाच्यर्पिता वाचमेवाश्रित्य वर्तन्ते । येयमीदृशी वाक्सेयं इन्द्रपत्नी इन्द्रस्य पालयित्री ततो नो हवं अस्मदीयमिदं हविः जुषताम् ॥
</details>

### मन्त्रः
वाग॒ख्षर॑म्प्रथम॒जा ऋ॒तस्य॑ ।  
वेदा॑नाम्मा॒ताऽमृत॑स्य॒ नाभिः॑ ।   
सा नो॑ जुषा॒णोप॑ य॒ज्ञमागा᳚त् ।   
अव॑न्ती दे॒वी सु॒हवा॑ मे अस्तु ।   

<details><summary>सायणटीका</summary>

12अथ हविषः पुरोनुवाक्यामाह - येयं वाक्सैव अक्षरं अविनश्वरं परमात्मस्वरूपं, तत उत्पन्नत्वात् । सा च ऋतस्य यज्ञस्य प्रथमजा प्रथममुत्पादयित्री । मन्त्रैर्हि कर्माण्युत्पाद्यन्ते । अत एवाथर्वणिका आमनन्ति - 'तदेतत्सत्यं मन्त्रेषु कर्माणि कवयो यान्यपश्यन्' इति । सा च ऋग्वेदादीनां माता, तेषां वाग्विशेषरूपत्वात् । अमृतस्य नाभिः अमृतत्वं हि देवत्वं । वाचि नह्यते बध्यते मन्त्रपूर्वकानुष्ठानेन तत्प्राप्तिः । मा वाग्देवी जुषाणा प्रीतियुक्ता सती न: अस्मदीयं यज्ञं उपागात् प्राप्नोतु । सा च देवी अवन्ती अस्मान्रक्षन्ती मे मम सुहवा सुखेनाह्वातुं शक्या अस्तु ॥
</details>

### मन्त्रः
यामृष॑यो मन्त्र॒कृतो॑ मनी॒षिणः॑ ।  
अ॒न्वैच्छ॑न्दे॒वास्तप॑सा॒ श्रमे॑ण ।  
तान्दे॒वीव्ँ वाचꣳ॑ ह॒विषा॑ यजामहे ।  
सा नो॑ दधातु सुकृ॒तस्य॑ लो॒के ।  


<details><summary>सायणटीका</summary>

13अथ हविषो याज्यामाह - मन्त्रकृतः संप्रदायप्रवर्तकरूपेण मन्त्राणां कर्मकर्तारः मनीषिणः बुद्धिमन्तः धारणशक्तियुक्ताः ऋषयः वसिष्ठाद्याः श्रमेण तपसा बहुप्रयाससाध्येन तपसा युक्ताः तथा देवाश्च यां वाचं अन्वैच्छन् अनुप्राप्तुऽमिच्छामकुर्वन् । अत एव स्मर्यते-   
युगान्तेऽन्तर्हितान्वेदान्सेतिहासान्महर्षयः ।  
लेभिरे तपसा पूर्वमनुज्ञाताः स्वयंभुवा ॥  
इति । तां तादृशीं वाचं देवीं अनेन हविषा यजामहे । सा च देवी सुकृतस्य कर्मणः फलभूते लोके नः अस्मान् दधातु स्थापयतु ॥
</details>

### मन्त्रः
च॒त्वारि॒ वाक्परि॑मिता प॒दानि॑ ॥ 63 ॥  
तानि॑ विदुर्ब्राह्म॒णा ये म॑नी॒षिणः॑ ।  
गुहा॒ त्रीणि॒ निहि॑ता॒ नेङ्ग॑यन्ति ।  
तु॒रीय॑व्ँवा॒चो म॑नु॒ष्या॑ वदन्ति ।   


<details><summary>सायणटीका</summary>

14अथ हविष एव विकल्पितां याज्यामाह - येयं वाक्सा परिमिता इयत्तया परिच्छिन्नानि चत्वारि पदानि चतुरोऽवयवान्प्राप्य वर्तते । परा पश्यन्ती मध्यमा वैखरीत्येते चत्वारः पादाः । तानि चत्वार्यपि पदानि ये ब्राह्मणा मनीषिणः शास्त्रज्ञाः ते विदुः न त्वितरे मूढाः । तत्र हेतुरुच्यते - त्रीणि परा पश्यन्ती मध्यमेत्येतानि पदानि गुहायां शरीरमध्ये निहितानि स्थापितानि वर्तन्ते । नेङ्गयन्ति न तु बहिः प्रसरन्ति । वाचस्तुरीयं वैखरीत्याख्यं पदं मनुष्याः सर्वे वदन्ति उच्चारयन्ति ॥   

एतच्च शिक्षाकारेणा स्पष्टीकृतम्-  
आत्मा बुद्ध्या समेत्यार्थान्मनो युङ्क्ते विवक्षया ।  
मनः कायाग्निमाहन्ति स प्रेरयति मारुतम् ॥  

मारुतस्तूरसि चरन्मन्द्रं जनयति स्वरम् ।  
प्रातस्सवनयोगं तं छन्दो गायत्रमाश्रितम् ॥  

कण्ठे माध्यंदिनयुगं मध्यमं त्रैष्ट्वभानुगम् ।  
तारं तार्तीयसवनं शीर्षण्यं जगतानुगम् ॥  

सोदीर्णो मूर्ध्न्यभिहतो वक्त्रमापद्य मारुतः ।  
वर्णान् जनयते तेषां विभागः पञ्चधा स्मृतः ॥   

स्वरतः कालतः स्थानात्प्रयत्नानुप्रदानतः ।
इति वर्णविदः प्राहुर्निपुणं तं निबोधत ॥   

इति । तस्माच्छरीरमध्ये गूढं पादत्रयं मनीषिण एव जानन्ति । मूढास्तुरीयमेव वदन्ति ॥
</details>

### मन्त्रः
श्र॒द्धया॒ऽग्निस्समि॑ध्यते ।  
श्र॒द्धया॑ विन्दते ह॒विः ।   
श्र॒द्धाम्भग॑स्य मू॒र्धनि॑ ।  
वच॒सा वे॑दयामसि ।  

<details><summary>सायणटीका</summary>

15यदुक्तं सूत्रकारेण 'श्रद्धायै वेहतम्' इति, तस्य पशोः सूक्ते वपायाः पुरोनुवाक्यामाह - शास्त्रार्थे विश्वासातिशयरूपा चित्तवृत्तिः श्रद्धा । तदभिमानिनी देवताऽपि तन्नामिकैव । श्रद्धया विश्वासातिशयेनानन्यया भक्त्या अयमग्निः समिध्यते सम्यक्प्रज्वाल्यते । हविश्च श्रद्धया लभ्यते । भगस्य सौभाग्यस्य मूर्धन्युपरि स्थितां श्रद्धां वचसा वाक्येनावेदयामसि । जनानामग्रे सौभाग्यहेतुः श्रद्धेति प्रख्यापयामः ॥
</details>

### मन्त्रः

प्रि॒यꣵ श्र॑द्धे॒ दद॑तः ।  
प्रि॒यꣵ श्र॑द्धे॒ दिदा॑सतः ।  
प्रि॒यम्भो॒जेषु॒ यज्व॑सु ॥ 64 ॥  
इ॒दम्म॑ उदि॒तङ्कृ॑धि ।  

<details><summary>सायणटीका</summary>

16अथ वपाया याज्यामाह - हे श्रद्धे इदानीं ददतो मे प्रियं भवतु अभीष्टं सिध्यतु । इतः परमपि दातुमिच्छतो मे प्रियं भवतु । भोनेषु भोगपरेषु जन्तुषु यज्वसु यजमानेषु च प्रियं भवतु । इदमनन्तरोक्तं यज्वसु मे प्रियमुदितं कृधि अत्यधिकं कुरु ॥
</details>

### मन्त्रः
यथा॑ दे॒वा असु॑रेषु ।   
श्र॒द्धामु॒ग्रेषु॑ चक्रि॒रे ।   
ए॒वम्भो॒जेषु॒ यज्व॑सु ।   
अ॒स्माक॑मुदि॒तङ्कृ॑धि ।   

<details><summary>सायणटीका</summary>

17अथ पुरोडाशस्य पुरोनुवाक्यामाह - यथा लोके देवा उग्रेष्वसुरेषु श्रद्धां चक्रिरे अवश्यमेते हन्तव्या इति दृढामिच्छां कृतवन्तः । एवमस्माकं फलभोगेषु तत्साधकेषु यज्वस्वपि प्रियमुदितं कुरु ॥
</details>

### मन्त्रः

श्र॒द्धान्दे॑वा॒ यज॑मानाः ।   
वा॒युगो॑पा॒ उपा॑सते ।   
श्र॒द्धाꣳ हृ॑द॒य्य॑याऽऽकू᳚त्या ।   
श्र॒द्धया॑ हूयते ह॒विः ।  
<details><summary>सायणटीका</summary>

18अथ पुरोडाशस्य याज्यामाह - हे देवाः इन्द्रादय एते यजमानाः वायुगोपाः स्वकीयप्राणरक्षकास्सन्तः श्रद्धामुपासते सेवन्ते । उक्तार्थं एव स्पष्टीक्रियते - हृदय्यया हृदये भवया आकृत्या संकल्पक्रियया श्रद्धामुपासते अत्यादरेणोपासत इत्यर्थः । हविरपि श्रद्धयैव हूयते ॥
</details>

### मन्त्रः
श्र॒द्धाम्प्रा॒तर्ह॑वामहे ॥ 65 ॥  
श्र॒द्धाम्म॒ध्यन्दि॑न॒म्परि॑ ।  
श्र॒द्धाꣳ सूर्य॑स्य नि॒म्रुचि॑ ।   
श्रद्धे॒ श्रद्धा॑पये॒ह मा᳚ ।   


<details><summary>सायणटीका</summary>

19अथ हविषः पुरोनुवाक्यामाह - श्रद्धां श्रद्धाख्यां देवीं प्रातर्हवामहे प्रातःकाले समाह्वयामः । तथा मध्यंदिनं परि मध्यंदिनसमीपमपि श्रद्धामाह्वयामः । सूर्यस्य निम्रुचि अस्तमयवेलायामपि श्रद्धामाह्वयामः । हे श्रद्धे देवि इह कर्मणि मां श्रद्धापय विश्वासयुक्तं कुरु ॥
</details>

### मन्त्रः
श्र॒द्धा दे॒वानधि॑ वस्ते ।  
श्र॒द्धा विश्व॑मि॒दञ्जग॑त् ।   
श्र॒द्धाङ्काम॑स्य मा॒तर᳚म् ।   
ह॒विषा॑ वर्धयामसि ।  


<details><summary>सायणटीका</summary>

20अथ हविषो याज्यामाह - इयं श्रद्धा देवी देवानधिवस्ते देवेष्वधिवसति । विश्वं सर्वमिदं जगत् श्रद्धामयं, इच्छाविश्वासव्यतिरेकेण कस्यापि व्यवहारस्याभावात् । कामस्य मातरं काम्यमानफलस्योत्पादिका श्रद्धां देवीं अनेन हविषा वर्धयामसि अभिवृद्धां संतुष्टां कुर्मः ॥
</details>

### मन्त्रः
ब्रह्म॑ जज्ञा॒नम्प्र॑थ॒मम्पु॒रस्ता᳚त् ।   
वि सी॑म॒तस्सु॒रुचो॑ वे॒न आ॑वः ।   
स बु॒ध्निया॑ उप॒ मा अ॑स्य वि॒ष्ठाः ॥ 66 ॥  
स॒तश्च॒ योनि॒मस॑तश्च॒ विवः॑ ।  

<details><summary>सायणटीका</summary>

21यदुक्तं सूत्रकारेण 'ब्रह्मण ऋषभम्' इति तस्य पशोः सूक्ते वपायाः पुरोनुवाक्यामाह - यदेतज्जगत्कारणं ब्रह्म 'सत्यं ज्ञानमनन्तं ब्रह्म' इत्यादिश्रुतिप्रसिद्धं तदेतत् प्रथमं सृष्ट्यादौ जज्ञानं जगदाकारेणोत्पद्यमानं सत् पुरस्तात् पूर्वस्यां दिशि वेनः कमनीय आदित्यो भूत्वा सुरुचः सुष्ठु दीप्यमानः सीमतः पूर्वदक्षिणपश्चिमोदग्दिग्विशेषसीम्नो विभज्य आवः आवृणोत् । स वेनः आदित्यो बुध्नियाः बुध्नं मूलं तत्र भवाः आकाशवाय्वग्निजलपृथिव्यः विष्ठाः विभज्यावस्थिता अकरोदिति शेषः । तथा सतश्च विद्यमानस्य गिरिनदीसमुद्रादेः असतश्च अविद्यमानस्य योनिं कारणं प्रमाणं भ्रान्तिरूपं विवः विवृतवान् सर्वजगद्व्यवस्थां निर्मितवानित्यर्थः ॥
</details>

### मन्त्रः
पि॒ता वि॒राजा॑मृष॒भो र॑यी॒णाम् ।  
अ॒न्तरि॑ख्षव्ँ वि॒श्वरू॑प॒ आवि॑वेश ।  
तम॒र्कैर॒भ्य॑र्चन्ति व॒थ्सम् ।  
ब्रह्म॒ सन्त॒म्ब्रह्म॑णा व॒र्धय॑न्तः ।  


<details><summary>सायणटीका</summary>

22अथ वपाया याज्यामाह - योऽयं वेन आदित्यः पूर्वमुक्तः सोऽयं विराजां विशेषेण राजमानानां रयीणां धनानां पिता पालयिता, ऋषभः श्रेष्ठः, विश्वरूपः पुर्वाह्णादिषु वसन्तादिषु कालविशेषेषु च बहुरूपः तादृशोऽयमिदमन्तरिक्षमाविवेश प्रतिदिनं प्रविशति । ब्रह्म सन्तं परब्रह्मस्वरूप एव भूत्वाऽवस्थितं ततं आदित्यं ब्रह्मणा मन्त्रेण वर्धयन्तो ब्राह्मणा अर्कैः अर्चनीयैः अभ्यर्चन्ति अभितः पूजयन्ति । तत्र दृष्टान्तः - वत्सं यथा दोग्धुकामाः पुरुषा वत्समुपलालयन्ति एवं फलकामा आदित्यमभ्यर्चन्ति ॥
</details>

### मन्त्रः
ब्रह्म॑ दे॒वान॑जनयत् ।  
ब्रह्म॒ विश्व॑मि॒दञ्जग॑त् ।  
ब्रह्म॑णः ख्ष॒त्रन्निर्मि॑तम् ।   
ब्रह्म॑ ब्राह्म॒ण आ॒त्मना᳚ ।  


<details><summary>सायणटीका</summary>

23अथ पुरोडाशस्य पुरोनुवाक्यामाह - यज्जगत्कारणं ब्रह्म तदेव देवान् इन्द्रादीन् जनयत् । तथैव तद्ब्रह्मान्यदपि विश्वं सर्वमिदं जगत् अजनयत् । ब्रह्मणः सकाशात् क्षत्त्रं निर्मितं क्षत्त्रियजातिर्निर्मिता । यत्परं ब्रह्म तत् आत्मना स्वस्वरूपेणैव ब्राह्मणः अभवत् । अस्ति हि ब्राह्मणशरीरे परब्रह्मण आविर्भावविशेपः । अत एवाध्यापनादावधिक्रियते ॥
</details>

### मन्त्रः
अ॒न्तर॑स्मिन्नि॒मे लो॒काः ॥ 67 ॥  
अ॒न्तर्विश्व॑मि॒दञ्जग॑त् ।  
ब्रह्मै॒व भू॒ताना॒ञ्ज्येष्ठ᳚म् ।  
तेन॒ को॑ऽर्हति॒ स्पर्धि॑तुम् ।   


<details><summary>सायणटीका</summary>

24अथ पुरोडाशस्य याज्यामाह - अस्मिन् ब्रह्मणि अन्तः मध्ये इमे भूरादयो लोकाः अवस्थिताः । तथैव अन्तः मध्ये विश्वं सर्वमिदं जगत्स्थावरजङ्गमरूपमवस्थितम् । तस्मात्कारणाद्ब्रह्मैव भूतानामाकाशादिपञ्चमहाभूतानां प्राणिनां च मध्ये ज्येष्ठं अतिशयेन श्रेष्ठं प्रशस्तं च । तेन तादृशेन ब्रह्मणा को नामान्यः पुरुषः स्पर्धितुमर्हति' तत्समानस्य स्पर्धा युक्ता, न चास्ति कश्चित्समानः । अत एव श्वेताश्वतरशाखायामभिधीयते 'न तत्समश्चाभ्यधिकश्च दृश्यते' इति ॥
</details>

### मन्त्रः
ब्रह्म॑न्दे॒वास्त्रय॑स्त्रिꣳशत् ।  
ब्रह्म॑न्निन्द्रप्रजाप॒ती ।  
ब्रह्म॑न् ह॒ विश्वा॑ भू॒तानि॑ ।   
ना॒वीवा॒न्तस्स॒माहि॑ता ।  


<details><summary>सायणटीका</summary>

25अथ हविषः पुरोनुवाक्यामाह - हे ब्रह्मन्यथोक्ते ब्रह्मणि त्रयस्त्रिंशद्देवाः 'ये देवा दिव्येकादश स्थ' इति मन्त्रोक्ताः समाहिताः । तथा ब्रह्मन् परब्रह्मण्येव देवस्वामिनाविन्द्रप्रजापती समाहितौ । तया ब्रह्मण्येव विश्वा भूतानि सर्वाणि स्थावरजङ्गमान्यन्तः समाहितानि सम्यगवस्थितानि । तत्र दृष्टान्तो नावीवेति । यथा समुद्रनद्यादितरणवेलायां चेतनाचेतनानि वस्तूनि नौमध्येऽवस्थाप्यन्ते तद्वत् ॥
</details>

### मन्त्रः
चत॑स्र॒ आशा॒ᳶ प्रच॑रन्त्व॒ग्नयः॑ ।   
इ॒मन्नो॑ य॒ज्ञन्न॑यतु प्रजा॒नन्न् ।   
घृ॒तम्पिन्व॑न्न॒जरꣳ॑ सु॒वीर᳚म् ॥ 68 ॥  
ब्रह्म॑ स॒मिद्भ॑व॒त्याहु॑तीनाम् ।  


<details><summary>सायणटीका</summary>

26अथ हविषो याज्यामाह - यथोक्ते ब्रह्मणि चतस्र आशाः चतुर्विधाः प्राच्यादिदिशः प्रति अग्नय आहवनीयाद्याः प्रचरन्तु प्रकर्षेण वर्तन्ताम् । पूर्वस्यां दिश्याहववनीयः दक्षिणस्यां दिश्यन्वाहार्यपचनः पश्चिमायां दिशि गार्हपत्यः उदीच्यां दिश्याग्नीध्रीयः । तथाविधः सर्वाधारपरमात्मा नः अस्मदीयं इमं यज्ञं प्रजानन् प्रकर्षेणानुसंदधानो नयतु समाप्तिं प्रापयतु । किं कुर्वन्? अजरमविनश्वरं सुवीरं शोभनापत्यहेतुभूतमिदं घृतमाहुतिरूपं पिन्वन् पिबन् । किं बहुना, आहुतीनामस्माभिरनुष्ठीयमानानां ब्रह्म समिद्भवति परब्रह्मैव सम्यक्प्रकाशकं भवति ॥
</details>

### मन्त्रः
आ गावो॑ अग्मन्नु॒त भ॒द्रम॑क्रन्न् ।   
सीद॑न्तु गो॒ष्ठे र॒णय॑न्त्व॒स्मे ।   
प्र॒जाव॑तीᳶ पुरु॒रूपा॑ इ॒ह स्युः ।   
इन्द्रा॑य पू॒र्वीरु॒षसो॒ दुहा॑नाः ।  


<details><summary>सायणटीका</summary>

27यदुक्तं सूत्रकारेण - 'आ गावो अग्मन्नित्युपहोमाः' इति । तत्राष्टानामृचां मध्ये प्रथमामाह । या एता गावः सन्ति ता आग्मन् इहागच्छन्तु । उत अपिच भद्रं कल्याणं अक्रन् कुर्वन्तु । अस्मदीये गोष्ठे सीदन्तु तिष्ठन्तु । अस्मे अस्मान् रणयन्तु रमयन्तु । इह अस्मद्गृहे प्रजावतीः बहुवत्सोपेताः पुरुरूपाः श्वेतकृष्णादिरूपेण बहुरूपाः स्युः भवेयुः । उषसः उषःकालात् पूर्वीः पूर्वासु रात्रिष्विन्द्राय इन्द्रार्थं सान्नाय्यमाशिरं च दुहानास्तिष्ठन्तु ॥
</details>

### मन्त्रः
इन्द्रो॒ यज्व॑ने पृण॒ते च॑ शिख्षति ।   
उपेद्द॑दाति॒ न स्वम्मु॑षायति ।   
भूयो॑भूयो र॒यमिद॑स्य व॒र्धयन्न्॑ ।   
अभि॑न्ने खि॒ल्ले नि द॑धाति देव॒युम् ।   


<details><summary>सायणटीका</summary>

28अथ द्वितीयामाह - योऽयं यज्वा यागानुष्ठायी, यश्च पृणन् यागकाले हविः पूरयन्वर्तते, अथवा गां ददाति तयोरुभयोरर्थे इन्द्रः शिक्षति फलं ददाति । उपेत् पुनरपि ददाति । स्वं आत्मानं न मुषायति न मुष्णाति । यजमानं प्रति भूयो भूयो ददानोऽपि कदाचिदपि न तिरोभवतीत्यर्थः । अस्य यजमानस्य भूयो भूयः पौनःपुन्येन रयिमित् धनमेव वर्धयन् देवयुं देवानात्मन इच्छन्तं यजमानं अभिन्ने स्वनिवासस्थाने भेदरहिते खिल्ले खिलीभूते यागरहितैरगम्ये निदधाति स्थापयति । स्यकीयलोक एव तं गमयतीत्यर्थः ॥
</details>

### मन्त्रः
न ता न॑शन्ति॒ न ता अर्वा᳚ ॥ 69 ॥  


<details><summary>सायणटीका</summary>

29अथ तृतीयाचतुर्थ्योः प्रतीके दर्शयति - 'न ता नशन्ति न दभाति तस्करः' इति तृतीया ।   

-  मन्त्रः  न ता न॑शन्ति॒ न द॑भाति॒ तस्क॑रः ।   
नैना॑ अमि॒त्रो व्यथि॒राद॑धर्षति ।   
दे॒वाꣳश्च॒ याभि॒र्यज॑ते॒ ददा॑ति च ।  
ज्योगित्ताभि॑स्सचते॒ गोप॑तिस्स॒ह ।  

  -  टीका  25अथ पञ्चविंशीमाह - याभिर्गोभिर्देवानुद्दिश्य यजते च यागमपि करोति, ददाति च गवां दानमपि करोति, ताः गावो न नशन्ति नैव नाशं प्राप्नुवन्ति । तस्करश्चोरोऽपि ता गा न दभाति न हिनस्ति । व्यथिर्व्यथाहेतुः अमित्रः शत्रुरप्येना गा नादधर्षति नैव धृष्टो भवति ताडयितुं प्रगल्भो न भवति । ताभिर्गोभिस्सह गोपतिर्गवां स्वामी ज्योगित् चिरमेव सचते स्वर्गे समवेतो भवति ॥


'न ता अर्वा रेणुककाटोः' इति चतुर्थी । एतच्चोभयम् 'उत नः प्रिया' इत्यत्र व्याख्यातम् ॥

-  मन्त्रः न ता अर्वा॑ रे॒णुक॑काटो अश्ञुते ।   
न सꣵ॑स्कृत॒त्रमुप॑यन्ति॒ ता अ॒भि ।   
उ॒रु॒गा॒यमभ॑य॒न्तस्य॒ ता अनु॑ ।  
गावो॒ मर्त्य॑स्य॒ वि च॑रन्ति॒ यज्व॑नः ॥59 ॥  

  - टीका  26अत षड्विंशीमाह - रेणुककाटः रेणोर्भूधूलेः ककाट उत्थापकः तीव्रगतियुक्त इत्यर्थः । अर्वा तादृशोऽश्वः ताः गा नाश्नुते न व्याप्नोति, अश्वादपि शीघ्रगतथ इत्यर्थः । अत एव ता अभि एतादृशीर्गा अभिलक्ष्य संस्कृतत्रं संस्कारेण युक्तं रक्षार्थं दण्डं नोपयन्ति गोपाला हस्ते दण्डं न स्वीकुर्वन्ति । शक्त्याधिक्येनाश्वादपि शीघ्रं गच्छन्तीनां गवां ताडनार्थो दण्डो नापेक्षितः । यज्वनो यागाशीलस्य तस्य मर्त्यस्य मनुष्यस्य ता गाव उरुगायं विस्तीर्णगतियोग्यं भयरहितं स्थानं प्राप्य विचरन्ति विस्रम्भेण चरन्ति । एतच्च मन्त्रद्वयं 'ब्रह्मण ऋषभम्' इति विहितस्य पशोरुपहोमार्थे गोसूक्तेऽन्तर्भूतम् । अत एव तत्र प्रतीकद्वयमाम्नातम् - 'न ता नशन्ति, न ता अर्वा' इति ॥
</details>

### मन्त्रः
गावो॒ भगो॒ गाव॒ इन्द्रो॑ मे अच्छात् ।   
गाव॒स्सोम॑स्य प्रथ॒मस्य॑ भ॒ख्षः ।   
इ॒मा या गाव॒स्सज॑नास॒ इन्द्रः॑ ।   
इ॒च्छामीद्धृ॒दा मन॑सा चि॒दिन्द्र᳚म् ।   

<details><summary>सायणटीका</summary>

30अथ पञ्चमीमाह - या गावस्ता भगः सौभाग्यम् । सतीषु हि गोषु क्षीरादिसंपत्तिलक्षणसौभाग्यं भवति । अच्छात् अच्छा निर्मला गाव एव मे मम इन्द्रः स्वामी, यथा स्वामी पालयति तथा निर्मला गावो मां पालयन्तीत्यर्थः । तथा गाव एव प्रथमस्य मुख्यस्य सोमस्याभिषुतस्य भक्षो भजनीयः । सोमो हि दव्यादिश्रपणार्थं गोभजनं करोति । या इमा गावः सन्ति, हे जनास मनुष्याः ता गाव एव स इन्द्रः । इन्द्रो हि गाः पालयति । तस्मादभेदोपचारः । हृदा हृत्कमलनिष्ठेन मनसा चिन्मनसैव गोरक्षार्थमिन्द्रमिच्छामि ॥
</details>

### मन्त्रः
यू॒यङ्गा॑वो मेदयथा कृ॒शञ्चि॑त् ।   
अ॒श्ली॒लञ्चि॑त्कृणुथा सु॒प्रती॑कम् ।   
भ॒द्रङ्गृ॒हङ्कृ॑णुथ भद्रवाचः ।  
बृ॒हद्वो॒ वय॑ उच्यते स॒भासु॑ ।  


<details><summary>सायणटीका</summary>

31अथ षष्ठीमाह - हे गावः यूयं कृशं चित् कृशमपि पुरुषं वत्सं वा मेदयथा मेदस्विनं पुष्टं कुरुत । अश्लीलं चित् अश्लीलं कुरूपमपि पुरुषं सुप्रतीकं कृणुथ घृतादिना पोषयित्वा शोभनावयवं कुरुत । भद्रवाचः कल्याणवाचो गावो गृहं भद्रं कुणुथ हम्भारवयुक्ताभिर्गोभिर्वत्सैश्च संपूर्णं गृहं रमणीयं भासते । हे गावः वः युष्मदीयं वयः अन्नं क्षीरघृतादिकं सभासु यज्ञशालासु बृहदुच्यते महत्त्वेन प्रस्तूयते ॥
</details>

### मन्त्रः
प्र॒जाव॑तीस्सू॒यव॑सꣳ रि॒शन्तीः᳚ ।   
शु॒द्धा अ॒पस्सु॑प्रपा॒णे पिब॑न्तीः ।   
मा व॑स्स्ते॒न ई॑शत॒ माऽघशꣳ॑सः ।   
परि॑ वो हे॒ती रु॒द्रस्य॑ वृञ्ज्यात् ।   

<details><summary>सायणटीका</summary>

32अथ सप्तमीमाह - एता गावः प्रजावतीः वत्सोपेताः सूयवसं शोभनं तृणादिकं रिशन्तीः भक्षयन्त्य इत्यर्थः । सुप्रपाणे सुष्ठु प्रकर्षेण पातुं शक्ये तटाकादौ शुद्धा अपः पिबन्तीः विमलं जलं पिबन्त्यो वर्तन्तामिति शेषः । हे गावः स्तेनः चोरो वो मेशत युष्मानपहर्तुमीश्वरो मा भूत् । अघशꣳसः अघं पापं शंसति मारय ताडयेत्यादिभिर्भर्त्सनं करोतीत्यघशंसः सोऽपि वो मेशत । तथा रुद्रस्य क्रूरस्य देवस्य हेतिरायुधं वः परिवृञ्ज्यात् युष्माकं परितो वर्जनं करोतु ॥
</details>

### मन्त्रः
उपे॒दमु॑प॒पर्च॑नम् ।  
आ॒सु गोषूप॑पृच्यताम् ।   
उप॑र्ष॒भस्य॒ रेत॑सि ।   
उपे᳚न्द्र॒ तव॑ वी॒र्ये᳚ ॥ 70 ॥   


#### टीका
33अथाष्टमीमाह - इदं च वक्ष्यमाणं सर्वं उपपृच्यतां समीपे युज्यताम् । किं किमिति तदुच्यते - उपपर्चनं समीपे संपर्कयोग्यतृणादिकं आसु गोषूपपृच्यतां समीपे युज्यताम् । ऋषभस्य रेतसि उपपृच्यतां गर्भ इति शेषः । हे इन्द्र तव वीर्ये त्वदीये रक्षणसामर्थ्ये उपपृच्यतां गाव इति शेषः ।  

अत्र विनियोगसंग्रहः-   
अहमष्टावन्यशाखाकथितान्नार्थवेहति ।   
देवीं वाचे वेहति स्याच्छ्रद्धे श्रद्धार्थवेहति ॥   
ब्रह्म ब्रह्मार्थ ऋषभ आ गाव उपहोमकाः ॥ १ ॥


इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयब्राह्मणभाष्ये द्वितीयाष्टके अष्टमप्रपाठके अष्टमोऽनुवाकः ॥  
