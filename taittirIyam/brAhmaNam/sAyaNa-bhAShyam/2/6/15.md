---
title:  १५, सूक्तवाकप्रैषः
unicode_script: devanagari
---
### मन्त्रः
अ॒ग्निम॒द्य होता॑रमवृणीत ।  

<details><summary>सायणटीका</summary>

(SB) 1चतुर्दशे प्रधानपशुत्रयार्था अनूयाजप्रैषा उक्ताः । अथ पञ्चदशे सूक्तवाकप्रैषोऽभिधीयते - अद्यास्मितकर्मणि अयं यजमानः अग्निरूपं दैवं होतारं होमनिष्पादकं पुरुषं अवृणीत वृतवान् ।  
</details>

## मूलम्
अ॒यꣳ सु॑तासु॒ती यज॑मानः ।  
पच॑न्प॒क्तीः ।  
पच॑न्पुरो॒डाशान्॑ ।  
गृ॒ह्णन्ग्रहान्॑ ।  
ब॒ध्नन्न॒श्विभ्या॒ञ्छाग॒ꣳ॒ सर॑स्वत्या॒ इन्द्रा॑य ।  
ब॒ध्नन्थ्सर॑स्वत्यै मे॒षमिन्द्रा॑या॒श्विभ्या᳚म् ।  
ब॒ध्नन्निन्द्रा॑यर्ष॒भम॒श्विभ्या॒ꣳ॒ सर॑स्वत्यै ।  
सू॒प॒स्था अ॒द्य दे॒वो वन॒स्पति॑रभवत् ।  

### मन्त्रः
अ॒यꣳ सु॑तासु॒ती यज॑मानः पच॑न्प॒क्तीः पच॑न्पुरो॒डाशान्॑  गृ॒ह्णन्ग्रहान्॑  ब॒ध्नन्न॒श्विभ्या॒ञ्छाग॒ꣳ॒ सर॑स्वत्या॒ इन्द्रा॑य ब॒ध्नन्थ्सर॑स्वत्यै मे॒षमिन्द्रा॑या॒श्विभ्या᳚म् ब॒ध्नन्निन्द्रा॑यर्ष॒भम॒श्विभ्या॒ꣳ॒ सर॑स्वत्यै सूप॒स्था अ॒द्य दे॒वो वन॒स्पति॑रभवत् ।  


<details><summary>सायणटीका</summary>

कीदृशो यजमानः? सुतासुती, सुतमभिषुतं सोमसुरादि, असुतमभिषवरहितं पयःप्रभृति तदुभयमस्यास्तीति सुतासुती । किं कुर्वन्? पक्तीः पक्तव्यानि द्रव्याणि पचन् पक्वानि कुर्वन् तथा पुरोडाशान् ऐन्द्रसावित्रादीन् पचन्पक्तान्कुर्वन् ग्रहानाश्विनादीन् गृह्णन् पात्रेषु स्वीकुर्वन् योऽयं छागः तं सरस्वतीन्द्रयुक्ताभ्यामश्विभ्यां सर्वदेवार्थं यूपे बध्नन् तथा यो मेषः तं इन्द्राश्वयुक्तायै मुख्यायै सरस्वत्यै बध्नन् तथा यो वृषभः तमश्वसरस्वतीयुक्ताय मूख्यायेन्द्राय बध्नन् अद्यास्मिन्दिने वनस्पतिर्देवो यूपात्मकः सूपस्था अभवत् सुष्ठु स्थिरावस्थानयुक्तोऽभवत् ।  
</details>

### मन्त्रः
अ॒श्विभ्या॒ञ्छागे॑न॒ सर॑स्वत्या॒ इन्द्रा॑य +++(परिचरति)+++॥73॥  

<details><summary>सायणटीका</summary>

सरस्वतीन्द्रयुक्ताभ्यां मुख्याभ्यामश्विभ्यां छागेन पशुना यजमानः परिचरति ।  
</details>

### मन्त्रः
सर॑स्वत्यै मे॒षेणेन्द्रा॑या॒श्विभ्या᳚म् +++(परिचरति)+++।  

<details><summary>सायणटीका</summary>

इन्द्राश्वियुक्तायै मुख्यायै सरस्वत्यै मेषेण पशुना परिचरति ।  
</details>

### मन्त्रः
इन्द्रा॑यर्ष॒भेणा॒श्विभ्या॒ꣳ॒ सर॑स्वत्यै +++(परिचरति)+++।  

<details><summary>सायणटीका</summary>

अश्विसरस्वतीयुक्तायेन्द्राय वृषभेण पशुना परिचरति ।  
</details>

## मूलम्
अख्ष॒ꣵ॒ स्तान्मे॑द॒स्तᳶ प्रति॑पच॒ताग्र॑भीषुः ।  

### मन्त्रः
अख्ष॒ꣵ॒ स्तान् ।  

<details><summary>सायणटीका</summary>

तान्पशूनिन्द्रादयो देवा अक्षन् अशितवन्तः ।  
</details>

### मन्त्रः
मे॑द॒स्तᳶ प्रति॑पच॒ताग्र॑भीषुः ।  

<details><summary>सायणटीका</summary>

मेदस्तः मेदांसि पचता पक्वानि हवींषि प्रत्यग्रभीषुः प्रतिगृहीतवन्तः ।  
</details>

### मन्त्रः
अवी॑वृधन्त॒ ग्रहैः᳚ ।  

<details><summary>सायणटीका</summary>

ग्रहैरनुष्ठितैः अवीवृधन्त वर्धित्वन्तः ।  
</details>

## मूलम्
अपा॑ताम॒श्विना॒ सर॑स्व॒तीन्द्र॑स्सु॒त्रामा॑ वृत्र॒हा ।  
सोमा᳚न्थ्सु॒राम्णः॑ ।  
### मन्त्रः
अपा॑ताम॒श्विना॒ सर॑स्व॒तीन्द्र॑स्सु॒त्रामा॑ वृत्र॒हा सोमा᳚न्थ्सु॒राम्णः॑ ।  

<details><summary>सायणटीका</summary>

अश्विनौ देवौ सोमान् सुराम्णः सुरासदृशानि सोमद्रव्याणि अपातां पीतवन्तौ ।  
सरस्वती च पीतवती ।  
सुत्रामा वृत्रहेन्द्रश्च पीतवान् ।  
</details>

### मन्त्रः
उपो॑ उक्थाम॒दाश्श्रौ॒द्विमदा॑ अदन्न् ।  

<details><summary>सायणटीका</summary>

उपो समीपे उक्थामदाः शस्त्रवद्धर्षहेतुमन्त्रान् श्रौदश्रौषुः ।  
विमदाः विशेषेण हर्षयुक्ता अदन् भक्षितवन्तः ।  
</details>

### मन्त्रः
अवी॑वृधन्ताङ्गू॒षैः ।  

<details><summary>सायणटीका</summary>

आङ्गूषैरङ्गविशेषैः अवीवृधन्त सम्यग्वर्धितवन्तः ।  
</details>

## मूलम्
त्वाम॒द्यर्ष॑ आर्षेयर्षीणान्नपादवृणीत ।  

अ॒यꣳ सु॑तासु॒ती यज॑मानः ।  
ब॒हुभ्य॒ आ सङ्ग॑तेभ्यः ।  
ए॒ष मे॑ दे॒वेषु॒ वसु॒ वार्या य॑ख्ष्यत॒ इति॑ ।  
### मन्त्रः
अ॒यꣳ सु॑तासु॒ती यज॑मानो ब॒हुभ्य॒ आ सङ्ग॑तेभ्य ए॒ष मे॑ दे॒वेषु॒ वसु॒ वार्या य॑ख्ष्यत॒ इति॑ ।  

<details><summary>सायणटीका</summary>

अद्यास्मिन्कर्मणि हे ऋषे! अतीन्द्रियार्थदर्शिन्? हे होतः! त्वामयं यजमानोऽवृणीत वृतवान् । आर्षेय! हे ऋषिकुलोत्पन्न । ऋषीणां नपात्! हे ऋषिनप्तः? गोत्रप्रवर्तकमृषिं प्रति चतुर्थ! इत्यर्थः । एतदुभयमप्यृषिविशेषणम् । कीदृशो यजमानः? सुतासुती अभिषुतानभिषुतद्रव्यद्वयवान् ।  
किमर्थं वृतवानिति तदुच्शते - आसंगतेभ्यो बहुभ्य आगत्यास्मिन्कर्मणि संबद्धानां बहूनां देवानामर्थे । केनाभिप्रायेण वृतवानिति सोऽभिप्राय उच्यते - एष होता मे वसु वारि पुरोडाशरूपं वसु पयस्सुरारूपं वारि च देवेष्वायक्ष्यते समन्ताद्यागं करिष्यतीति ।  
</details>

### मन्त्रः
ता या दे॒वा दे॑व॒दाना॒न्यदुः॑ ।  
तान्य॑स्मा॒ आ च॒ शास्व॑ ।  
<details><summary>सायणटीका</summary>

ता या देवदानानि यानि तानि देवेभ्यो दत्तानि हवींषि देवा अदुः ऋत्विजो दत्तवन्तः तानि सर्वाणि हविष्फलानि अस्मै यजमानाय आशास्व च सिध्यन्त्वित्येवमाशिषं च कुरु ।  
</details>

### मन्त्रः
आ च॑ गुरस्व ।  

<details><summary>सायणटीका</summary>

आगुरस्व च तत्सिद्ध्यर्थमुद्यमं च कुरु ।  
</details>

### मन्त्रः
इ॒षि॒तश्च॑ होत॒रसि॑ भद्र॒वाच्या॑य॒ प्रेषि॑तो॒ मानु॑षः ।  
सू॒क्त॒वा॒काय॑ सू॒क्ता ब्रू॑हि ॥74 ॥  

#### टीका

हे होतः! इषितो मयाऽभिलषितः प्रेषितश्चासि । भद्रवाच्याय कल्याणवचनाय प्रेषितो मानुषो होता त्वं सूक्तस्य वचनं वाको यस्य देवस्य सोऽयं देवः सूक्तवाकः तस्मै सूक्तवाकदेवाय सूक्ता ब्रूहि 'इदं द्यावापृथिवी' इत्वेतदनुवाकोक्ताति शोभनानि वचनानि कथय ॥



इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयब्राह्मणभाष्ये द्वितीयाष्टके षष्ठप्रपाठके पञ्चदशोऽनुवाकः ॥
