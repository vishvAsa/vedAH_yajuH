---
title:  १९, ऐन्द्रे पशौ वपादीनां (वपा-पुरोडाश-हविषां) याज्यानुवाक्याः
unicode_script: devanagari
---


### मन्त्रः
स्वाहा॑ य॒ज्ञव्ँवरु॑णः ।   
सु॒ख्ष॒त्रो भे॑ष॒जङ्क॑रत् ।  
अति॑च्छन्दा॒श्छन्द॑ इन्द्रि॒यम् ।   
बृ॒हदृ॑ष॒भो गौर्वयो॑ दधुः ॥ 87॥  

<details><summary>सायणटीका</summary>

(SB) 1ऐन्द्रस्य पशोः प्रयाजयाज्या अष्टादशेऽभिहिताः । एकोनविंशे वपापुरोडाषहविषां याज्यानुवाक्या उच्यन्ते । तत्र वपायाः पूरोनुवाक्यामाह - वसन्ताख्येनर्तुदेवेन सहिता वसवो देवा इन्द्रे हविरिदं समर्प्यमाणं वय आयुष्यं च दधुः संपादितवन्तः । कीदृशं हविः? त्रिवृदाख्येन स्तोमेन स्तुतम् । तथा तेजसा तेजस्विना रथंतराख्येन साम्ना स्तुतम् ॥
</details>

### मन्त्रः
ग्री॒ष्मेण॑ दे॒वा ऋ॒तुना᳚ ।   
रु॒द्राᳶ प॑ञ्चद॒शे स्तु॒तम् ।  
बृ॒ह॒ता यश॑सा॒ बल᳚म् ।  
ह॒विरिन्द्रे॒ वयो॑ दधुः ।  


<details><summary>सायणटीका</summary>

2अथ वपाया याज्यामाह - ग्रीष्मर्तुमा सहिता इन्द्राः पञ्चदशस्तोमे यशस्विना बृहत्साम्ना स्तुतं बलकरं हविर्वयश्चेन्द्रे दधुः ॥
</details>

### मन्त्रः
व॒र्॒षाभि॑र्ऋ॒तुना॑ऽऽदि॒त्याः ।  
स्तोमे॑ सप्तद॒शे स्तु॒तम् ॥88॥  
वै॒रू॒पेण॑ वि॒शौज॑सा ।  
ह॒विरिन्द्रे॒ वयो॑ दधुः ।  


<details><summary>सायणटीका</summary>

3अथ पुरोडाशस्य पुरोनुवाक्यामाह - वर्षर्तुना सहिता आदित्याः सप्तदशस्तोमे वैश्यानुग्राहकेण ओजस्विना वैरूपसाम्ना स्तुतं हविर्वयश्चेन्द्रे दधुः ॥
</details>

### मन्त्रः
शा॒र॒देन॒र्तुना॑ दे॒वाः ।   
ए॒क॒वि॒ꣳ॒श ऋ॒भव॑स्स्तु॒तम् ।  
वै॒रा॒जेन॑ श्रि॒या श्रिय᳚म् ।  
ह॒विरिन्द्रे॒ वयो॑ दधुः ।  

<details><summary>सायणटीका</summary>

4अथ पुरोडाशस्य याज्पामाह - शरदृतुसहिता ऋभुनामका देवा एकविंशस्तोमे श्रिया श्रीप्रदेन वैराजेन साम्ना स्तुतं श्रियं श्रीप्रदं हविर्वयश्चेन्द्रे दधुः ॥
</details>

### मन्त्रः

हे॒म॒न्तेन॒र्तुना॑ दे॒वाः ।  
म॒रुत॑स्त्रिण॒वे स्तु॒तम् ।  
बले॑न॒ शक्व॑री॒स्सहः॑ ।   
ह॒विरिन्द्रे॒ वयो॑ दधुः ।  

<details><summary>सायणटीका</summary>

5अथ हविषः पुरोनुवाक्यामाह - हेमन्तर्तुसहिता मरुन्नामका देवाः त्रिणवस्तोमे बलेन बलप्रदेन शक्वरीः शक्वरसाम्ना स्तुतं सहो बलप्रदं हविर्वयश्चेन्द्रे दधुः ॥
</details>

### मन्त्रः
शै॒शि॒रेण॒र्तुना॑ दे॒वाः ।  
त्र॒य॒स्त्रि॒ꣳ॒शे॑ऽमृतꣵ॑ स्तु॒तम् ।  
स॒त्येन॑ रे॒वतीः᳚ ख्ष॒त्रम् ।  
ह॒विरिन्द्रे॒ वयो॑ दधुः ॥ 89॥  


#### टीका


6अथ हविषो याज्यामाह - शैशिरर्तुसहिता देवास्त्रयस्त्रिंशाख्ये स्तोमे सत्येन सत्यवाक्येन हेतुना रेवतीः रेवत्याख्येन साम्ना स्तुतं अमृतं अविनश्वरं क्षत्रं बलप्रदं हविर्वयश्चेन्द्रे दधुः ॥



इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयब्राह्मणभाष्ये द्वितीयाष्टके षष्ठप्रपाठके एकोनविंशोऽनुवाकः ॥
