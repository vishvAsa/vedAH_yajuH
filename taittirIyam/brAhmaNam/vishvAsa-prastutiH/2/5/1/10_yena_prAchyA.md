+++
title = "10 येन प्राच्या"

+++
## मन्त्रः
येन॒ प्राच्या॑ उ॒त द॑ख्षि॒णा ।
प्र॒तीच्यै॑ दि॒शश्शृ॒ण्वन्त्यु॑त्त॒रात् ।  
तदिच्छ्रोत्र॑म्बहु॒धोद्यमा॑नम् ।  
अ॒रान्न ने॒मिᳶ परि॒ सर्व॑म्बभूव ॥3॥  
### टीका
10अथ दशमीमाह - येन श्रोत्रेण प्राच्यादिदिग्भ्य आगतं शब्दं शृण्वन्ति, तदेव श्रोत्रं बहुधोद्यमानं उच्यमानं शब्दजातं सर्वं परिबभूव परिगृह्य वर्तते रथनेमिरिव सर्वान् अरान् ॥ चक्रस्य बहिर्वलयो नेभिः तदन्तर्वर्तिनोऽवयवाः कालसंज्ञा अराः ॥ एतच्च मन्त्रद्वयं श्रोत्रविषयं द्रष्टव्यम् ॥ एतेषां दशानां मन्त्राणां जातकर्मणि विनियोगं वोधायन आह - 'अथैनं दधि मधु धृतमिव समुदाहृत्य हिरण्येन प्राशयति पाणो रक्षति विश्वमेजदित्यनुवाकेन प्रत्यृचम्' इति ॥॥


इति तैत्तिरीयब्राह्मणभाष्ये द्वितीयाष्टके पञ्चमप्रपाठके प्रथमोऽनुवाकः ॥  