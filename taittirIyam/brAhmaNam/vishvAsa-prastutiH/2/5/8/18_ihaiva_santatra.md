+++
title = "18 इहैव सन्तत्र"

+++
## मन्त्रः

इ॒हैव सन्तत्र॒ सन्त॑न्त्वाऽग्ने ।  
प्रा॒णेन॑ वा॒चा मन॑सा बिभर्मि ।  
ति॒रो मा॒ सन्त॒मायु॒र्मा प्रहा॑सीत् ॥40॥  
ज्योति॑षा त्वा वैश्वान॒रेणोप॑तिष्ठे ।  
### टीका
18अष्टादशीमाह - हे अग्ने! अहमिहैव दूरदेशे स्थितः सन् तत्राहवनीयायतने सन्तं वर्तमानं त्वां मदीयेन प्राणेन मनसा वाचा बिभर्मि धारयामि ॥ तिरः व्यवहितो भूत्वा सन्तं वर्तमानं मा मां प्रति आयुः मा प्रहासीत् मा परित्यजतु ॥ वैश्वानरेण सर्वपुरुषहितेन ज्योतिषा युक्तं त्वामुपतिष्ठे भजामि ॥ अयं मन्त्रः क्वचिदग्न्युपस्थाने विनियोक्तव्यः ॥॥

