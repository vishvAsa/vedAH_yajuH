+++
title = "मित्रो जनान्"
+++

<details><summary>मूलम्</summary>

मि॒त्रो जनान्॑यातयति प्रजा॒नन्मि॒त्रो दा॑धार पृथि॒वीमु॒त द्याम् ।   
मि॒त्रᳵ कृ॒ष्टीरनि॑मिषा॒भि च॑ष्टे स॒त्याय॑ ह॒व्यङ्घृ॒तव॑द्विधेम ।
</details>

<details><summary>भट्टभास्कर-टीका</summary>

**मित्रो** देवः **जनान्** सर्वान् **यातयति** चेष्टयति **प्रजानन्** तत्तदधिकारानुरूपविधानज्ञः

**मित्र** एव **पृथिवीम्** अपि **द्याम्** अपि **दाधार** धारयितुं प्रभवति । ध्रियतेः छन्दसि लिटि तुजादित्वादभ्यासस्य दीर्घत्वम् ।

**मित्र** एव **कृष्टीः** मनुष्यान् विशेषेण **अनिमिषा** अनिमिषेणादरेणाभिचष्टे आभिमुख्येन पश्यति उपकरोतीत्यर्थः । दर्शनमुपकारः, तथाहि - 'वक्तारो भवन्ति, सुपश्यति' इति । मिषतेर्भावे क्विप् । यद्वा - अनिमिषाः देवाः । इगुपधलक्षणः कः, 'सुपां सुलुक्' इति शस आकारः । मनुष्यान् देवाश्च विशेषेण पश्यतीति ।

तस्मात् तस्मै सत्यायामोघ-फलाय देवाय **हव्यं** चरुलक्षणं **घृतवत्** घृतसंयुक्तं **विधेम** कुर्मः ददाम इत्यर्थः । विदधातिर्दानकर्मा, विध विधाने, तौदादिकः ॥
</details>

