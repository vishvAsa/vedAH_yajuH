+++
title = "35 अभ्यावर्तध्वम् उप"

+++


<details><summary>मूलम्</summary>

अ॒भ्याव॑र्तध्व॒मुप॒ मेत॑ सा॒कम॒यꣳ शा॒स्ताधि॑पतिर्वो अस्तु ।  

अ॒स्य वि॒ज्ञान॒मनु॒ सꣳ र॑भध्वम् इ॒मम् प॒श्चादनु॑ जीवाथ॒ सर्वे᳚ ।
</details>

<details><summary>भट्टभास्कर-टीका</summary>

9अथ चतुर्थी - अभ्यावर्तध्वमिति ॥ मनुष्या उच्यन्ते । अभ्यावर्तध्वं आभिमुख्येनास्माकमागच्छतम् । उपरक्ताः परागच्छत । 'गतिर्गतौ' इति प्रथमो गतिः अनुदात्तः । तेन पृथक् पदत्वाभावः । सर्वेऽपि साकं सम्भूय ऐकमत्यं गता मामुपेत उपगच्छत । धातूपसर्गसंयोगे कृते 'ओमाङोश्च' इति पररूपत्वम् । इदमुच्यध्वे - वः युष्काकं अयं यजमानः शास्ता अधिपतिश्चास्तु । 'ग्रसितस्कभित' इत्यादौ शास्तेति इडभावो निपात्यते । इदं चाप्युच्यध्वे - अयमप्यस्य यजमानस्य विज्ञानमनुसंरभध्वं यथाऽनेन विज्ञातं तथाऽनुसरन्तः कर्माण्यारभध्वम् । पश्चादिमं जीवन्तमनुजीवाथ सर्वेऽपि यद्ययं जीवति ततो यूयं जीवय । तस्मादिमं जीवन्तमनुजीवतेति । लेट्याडागमः ॥
</details>

<details><summary>मूलम् (संयुक्तम्)</summary>

रा॒ष्ट्रभृत॑ ए॒ता उप॑ दधात्ये॒षा वा अ॒ग्नेश्चिती॑ राष्ट्र॒भृत्तयै॒वास्मि॑न्रा॒ष्ट्रन्द॑धाति रा॒ष्ट्रमे॒व भ॑वति॒ नास्मा᳚द्रा॒ष्ट्रम्भ्रꣳ॑शते ॥ [16]
</details>