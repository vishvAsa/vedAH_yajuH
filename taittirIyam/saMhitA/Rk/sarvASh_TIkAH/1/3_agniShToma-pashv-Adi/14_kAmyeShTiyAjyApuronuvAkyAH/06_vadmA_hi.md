+++
title = "06 वद्मा हि"

+++


<details><summary>Keith</summary>

For thou art, O son, a singer, seated at the feast;  
Agni made at birth a path and food;  
Do thou, O giver of strength, bestow strength upon us;  
Be victorious like a king; thou rulest within without a foe.
</details>

<details><summary>मूलम्</summary>

व॒द्मा हि सू॑नो॒ अस्य॑द्म॒सद्वा॑ च॒क्रे अ॒ग्निर्ज॒नुषाज्मान्न᳚म् ।   
स त्वन्न॑ ऊर्जसन॒ ऊर्ज॑न्धा॒ राजे॑व जेरवृ॒के ख्षे᳚ष्य॒न्तः ॥
</details>

<details><summary>भट्टभास्कर-टीका</summary>

हे **सूनो** पुत्र । कस्य? सहसः यजमानस्य वा ।  
यद्वा - पुत्रवत् सर्वेषाम् अभिमतकारिन् । सूनुवत् **सूनुः** उपचारपदं वा ।  
अथवा सोता सूनुः सर्वस्योत्पादकः । सूतेः 'सुवः कित्' इति नुप्रत्ययः । 

स त्वं **वद्मासि**, वदत्यनयेति वद्मा वाक्, त्वं वागिन्द्रियम् । तस्यापि कारणं प्राणो वा, त्वया हि सर्वे वदन्ति । असीत्यस्य 'हि च' इति निघातप्रतिषेधः । वद्माशब्द उञ्छादिषु द्रष्टव्यः ।

पुनश्चाग्निर् विशेष्यते - **अद्मसद्वा**  - अद्यत इत्य् **अद्मा** अन्नम् । अदेर् मनिन्-प्रत्ययः । अद्मनि सीदन्तीत्य् **अद्मसद्वा** । 'अन्येभ्योपि दृश्यते' इति सदेर्वनिप्, कृदुत्तरपदप्रकृतिस्वरत्वम् । 'सोग्रभुग्विभजन्तिष्ठन्नाहारमजरः कविः' इति जन्तूनां स्थितिहेतुत्वेन प्रवर्तक इत्यर्थः ।  
यद्वा - हवीरूपेन्ने प्राणिनां स्थित्य्-अर्थमेव त्वं सीदसीति । 

यस्माद् एवम् अत एव खलु अग्निर् भगवान् **जनुषा** जन्मना जायमान एवान्नं चक्रे उत्पादितवान् । मध्यमस्य वा प्रथमव्यत्ययः । 'जनेरुसिः' इत्युसिप्रत्ययः । कीदृशन्नं? **अज्म** - अजन्त्य् एतत् सर्वेपि भोक्तृत्वेनेत्य् **अज्म**, सर्वाभिलषितमित्यर्थः । अजेर्मनिन्, 'वलादावार्धधातुके वेष्यते' इति वीभावाभावः । 


यस्मादेव त्वं सर्वेषां प्राणभूतोसि प्राणस्य च स्थित्यर्थम् अन्नम् उत्पादितवान् तस्मात् स तादृग्विधस् त्वं नः अस्मभ्यम् **ऊर्जं** अन्नं रसं वा **धाः** देहि । दधातेर्लेटि 'बहुलं छन्दसि' इति शपो लुक् । 

हे **ऊर्जसने** ऊर्जसोन्नस्य दाता सम्भक्ता वा । 'छन्दसि वनसन' इत्यादिनेन्प्रत्ययः, पृषोदरादित्वाद्व्यञ्जनस्य लोपः । यद्वा - ऊर्जा रसेन तद्वतां रसवतां अन्नादीनां दातः । ऊर्क्शब्दान्मत्वर्थीयोकारः ।   

पुनरपि प्रार्थितस्य शीघ्रप्रदानार्थं प्ररोचयन् स्तौति - हे अग्ने **राजेव जेः** यथा **राजा** सन्निधिमात्रेणानायासेन शत्रुं जयत्येवं त्वं शत्रुं जयसि । जयतेर्लेटि पूर्ववच्छपो लुक् ।   

किञ्च - **अवृके**, वृका हिंसकाः कामक्रोधादयः, तद्रहिते पुरुषे स्वात्मनिरते **अन्तः** मध्ये तदीये हृदये **क्षेषि** क्षयसि निवससि तमनुगृहीतुम् । क्षि निवासगत्योः, पूर्ववच्छपो लुक् । स त्वं यजमानमन्नवन्तं कुर्विति ॥
</details>