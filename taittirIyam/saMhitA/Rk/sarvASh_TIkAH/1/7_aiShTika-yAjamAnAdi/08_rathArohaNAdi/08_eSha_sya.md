+++
title = "08 एष स्य"

+++


<details><summary>Keith</summary>

This steed speedeth his swift course,  
Bound at the neck, the shoulder, and the mouth;  
Displaying his strength Dadhikra  
Springeth along the bends of the ways.
</details>

<details><summary>मूलम्</summary>

ए॒ष स्य वा॒जी ख्षि॑प॒णिन्तु॑रण्यति   
ग्री॒वाया᳚म्ब॒द्धो अ॑पिक॒ख्ष आ॒सनि॑ ।  
क्रतु॑न्दधि॒क्रा अनु॑ स॒न्तवी᳚त्वत्..   
प॒थामङ्का॒ꣳ॒स्यन्वा॒पनी॑फणत्  ॥
</details>

<details><summary>भट्टभास्कर-टीका</summary>

स्योश्वः सामान्येनोच्यते । **एष स्यः** स एषः **वाजी** अश्वः । 'स्यश्छन्दसि बहुलम्' इति सुलोपः । **क्षिपणिं** कशां क्षिप्यतेनयेत्यनिः । **तुरण्यति** त्वरयन्न् अतीव शीघ्रं प्रस्थापयति । तुरण त्वरायाम्, कण्ड्वादिरन्तर्भावितण्यर्थः । विभक्तिव्यत्ययो वा । **क्षिपण्या** क्षिपणिप्रहारेण त्वरयते तूर्णं गच्छति । **ग्रीवायां बद्धः** उरोवङ्घ्रेण अपिकक्षे कक्षेपि कक्ष्यया बद्ध इत्येव । 'सुप्सुपा' इति समासः । यद्वा - कक्ष्यायामपीतः **अपिकक्षः** अवयवविशेषः यत्र कक्ष्यया बद्ध्यते । निरुदकादित्वादुत्तरपदान्तोदात्तत्वम् । **आसनि** आस्ये च बद्धः खलीनेन । 'पद्दन्' इत्यादिना आसन्नादेशः । एवमेषु स्थानेषु बद्धोप्य् एवं शीघ्रो भवतीति अन्यो ह्येषामेकत्रापि बद्धश्चलितुमपि न शक्नोतीति भावः ।    

पुनश्च विशेष्यते - **क्रतुं** सादिनः प्रज्ञाम् अभिप्रायं कर्म वात्मीयं यन् महाश्वानाम् उचितं भवति ;  
तत् **अनुसन्तवीत्वत्** अनुसंवर्धमानः अनुविदधान इति यावत् । अनुक्रमेण वा संवर्धयन् । तु इति वृद्धिकर्मा, ततो यङ्लुकि 'गुणो यङ्लुकोः' इति गुणे कृते अभ्यासस्येडागमः, शतरि 'अभ्यस्तानामादिः' इत्याद्युदात्तत्वम्, कृदुत्तरपदप्रकृतिस्वरत्वम् । 

**दधिक्राः** धारकान् पर्वतादीन् क्रामन् दूरस्थान् अपि सहसावक्रामन्निति यावत् । पर्वतादीन् माक्षि वा । 'जनसन' इत्यादिना विट्, 'विड्वनोरनुनासिकस्यात्' इत्यात्वम् ।  

 पुनश्च विशेष्यते - **पथां** मार्गाणां **अङ्कांसि** लक्ष्मस्थानीयानि कुटिलानि निम्नोन्नतत्वादीनि वा । अकि लक्षणे, असुन् । **अन्वापनीफणत्** अनुक्रमेण ऋजुत्वं समत्वं च पथाम् आपादयन् । दाधर्त्यादौ निपात्यते, पूर्ववत्स्वरः । एवं कुर्वन् तुरण्यति ॥
</details>