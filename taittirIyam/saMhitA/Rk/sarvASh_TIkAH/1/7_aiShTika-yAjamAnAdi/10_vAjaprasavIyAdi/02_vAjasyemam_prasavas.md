+++
title = "02 वाजस्येमम् प्रसवस्"

+++


<details><summary>Keith</summary>

The instigation of strength pressed in aforetime  
This Soma, the lord in the plants, in the waters;  
Be they full of sweetness for us;  
May we as Purohitas watch over the kingship.
</details>

<details><summary>मूलम्</summary>

वाज॑स्ये॒मम्प्र॑स॒वस्सु॑षुवे॒ अग्रे॒ सोम॒ꣳ॒ राजा॑न॒मोष॑धीष्व॒फ्सु ।  
ता अ॒स्मभ्य॒म्मधु॑मतीर्भवन्तु व॒यꣳ रा॒ष्ट्रे जा᳚ग्रियाम पु॒रोहि॑ताः  ॥
</details>

<details><summary>भट्टभास्कर-टीका</summary>

**वाजस्यान्नस्य प्रसव** उत्पत्तिः, उत्पत्तिहेतुर्वा इदं कर्म, देवो वा सविता । **इमं** सोमं राजानं ओषधीष्वप्सु च **सुषुवे** उदपीपदत् आधिपत्येन तासु प्रवर्तयामास । अग्रे प्रथममेव ताः तादृश्यः सोमसम्बन्धा ओषधयः आपश्च अस्मभ्यमस्मदर्थं मधुमतीः मधुमत्यः मुधुरसवत्यो वा भवन्तु । 'वा छन्दसि' इति पूर्वसवर्णदीर्घत्वम् । वयं च तद्वत्तया राष्ट्रे जाग्रियाम प्रबुध्येमहि अप्रमत्ता भवेम । 'छन्दस्युभयथा ' इत्युभयभावात् 'रिङ्शयग्लिङ्क्षु' सलोपश्च । पुरोहिता धर्मकार्येष्वग्रतः कृताः प्रधानभूता इत्यर्थः । 'पुरोव्ययम्' इति गतित्वात् 'गतिरनन्तरः' इति पूर्वपदपकृतिस्वरत्वम् ॥
</details>