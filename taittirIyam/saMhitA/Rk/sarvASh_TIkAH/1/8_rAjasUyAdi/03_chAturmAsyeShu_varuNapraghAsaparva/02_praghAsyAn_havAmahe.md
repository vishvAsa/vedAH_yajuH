+++
title = "02 प्रघास्यान् हवामहे"

+++


<details><summary>Keith</summary>

The voracious we invoke,  
The Maruts who bear the sacrifice,  
Rejoicing in the mush.
</details>

<details><summary>मूलम्</summary>

प्र॒घा॒स्यान्॑ हवामहे म॒रुतो॑ य॒ज्ञवा॑हसः ।   
कर॒म्भेण॑ स॒जोष॑सः  ॥
</details>

<details><summary>भट्टभास्कर-टीका</summary>

इयं गायत्री ॥ पूर्वपदलोपोत्र द्रष्टव्यः ।  
यथा - देवदत्तो दत्तः, सत्यभामा भामेति । एवं वरुणप्रघासाः प्रघासाः ; तत्र भवास्तेषां सम्बन्धिनो **मरुतः प्रघास्याः** । 'भवे छन्दसि' इति यः । मरुद्विशेषा वा **प्रघास्यास्** तान् **हवामहे** आह्वयामः यजामहे वा । 'बहुलं छन्दसि' इति सम्प्रसारणम् । [यज्ञं वहन्तीति यज्ञवाहसः] 'वहिहाधाञ्भ्यश्छन्दसि' इति विधीयमानोसुन् 'गतिकारकयोरपि पूर्वपदप्रकृतिस्वरत्वं च' इति कारकपूर्वादपि भवति, णिदिति तत्रानुवृत्तेर्वृद्धिः ।  

दधि-सर्पिर्-मिश्रास् सक्तवः **करम्भाः** । जातावेकवचनम् । तद्योगात्ताच्छब्द्यम् । करम्भपात्रैर्हेतुभिः सजोषसस्समानप्रीतीन् परस्परमस्माभिर्वा सप्रीतीन् । 'परादिश्छन्दसि' इत्युत्तरपदाद्युदात्तत्वम् ॥
</details>