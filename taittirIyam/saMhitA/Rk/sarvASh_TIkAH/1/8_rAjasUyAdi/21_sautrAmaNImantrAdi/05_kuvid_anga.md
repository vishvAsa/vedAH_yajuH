+++
title = "05 कुविद् अङ्ग"

+++


<details><summary>Keith</summary>

What then? As men who have barley  
Reap the barley in order, removing it,  
Hither bring the food of those  
Who have not gone to the reverential cutting of the straw.
</details>

<details><summary>मूलम्</summary>

कु॒विद॒ङ्ग यव॑मन्तो॒ यव॑ञ्चि॒द्यथा॒ दान्त्य॑नुपू॒र्वव्ँवि॒यूय॑ ।   
इ॒हेहै॑षाङ्कृणुत॒ भोज॑नानि॒ ये ब॒र्हिषो॒ नमो॑वृक्ति॒न्न ज॒ग्मुः  ॥
</details>

<details><summary>भट्टभास्कर-टीका</summary>

**कुविद्** इति बहु-प्रसिद्धानुवादे । अङ्गेत्यप्रातिलोम्ये बहुप्रसिद्धमेतत् सर्वानुकूलमिति द्योतयतः । किम्पुनस्तत् ? आह - **यवमन्तः** बहुयवाः । यवग्रहणेन यवितव्या यव-मुद्ग-व्रीहि-गोधूमादयो धान्यविशेषा गृह्यन्ते । भूम्नि मतुप् । 'यथा चित्' इति द्वे अप्युपमानार्थे, एकानेकोपमेयत्वादुपमायाः । यवमिति जातावेकवचनम् ।  
अयमर्थः -  
यथा यवादि-बहुधान्यवन्तो यवादीन् सहोत्पद्यमानान् **अनुपूर्वं** परिपाट्या **वियूय** पृथक्कृत्य **दान्ति** पृथक्त्वेन स्थापयन्ति, परस्परं काण्डपलालादिभ्यो वा । दा प्लवने, आदादिकः ।  
**यवमन्तो** यवं यथा तुषकणादिभ्यः पृथक्कृत्य तानि शोधयन्ति ।  
दैप् शोधने, भौवादिकः, 'बहुलं छन्दसि' इति शपो लुक् ।  
तथा यूयम् अपि **इहेह** एषां **भोजनानि कृणुत** अस्वादुभूतं तुषादिकं पृथक्कृत्य  
भोजनानि भोक्तव्यानि स्वादूनि **कृणुत** उत्पाद्य धारयत ।  
इहेहेति वीप्सा ।  
सर्वत्र स्थानेस्थाने गृहेगृहे लोकेलोके वा । 'अनुदात्तं च' इति द्वितीयस्य निघातः ।  
**वियूयेति** यौतेर्ल्यपि छान्दसो दीर्घः । उक्तमेषां भोजनानि कृणुतेति, केषामित्याह - ये बर्हिषो यज्ञस्य **नमोवृक्तिं** नमस्कारनाशनं सान्नस्य[साङ्गस्य]नाशनं **न जमुर्** न गताः ये यज्ञस्य नमस्कारादिकं न नाशयन्ति अस्माकमुपकारिणः तेषां कृणुत । ये पुनर्नाशयन्ति ते त्वनेन विनाश्यन्ताम् । यथोक्तं 'नमोवृक्तिमेवैषां वृङ्क्ते' इति । नमश्शब्दे ऊर्यादिगतित्वात् 'तादौ च निति' इति प्रकृतिस्वरत्वम् ॥
</details>

<details><summary>मूलम् (संयुक्तम्)</summary>

आ॒श्वि॒नन्धू॒म्रमा ल॑भते सारस्व॒तम्मे॒षमै॒न्द्रमृ॑ष॒भमै॒न्द्रमेका॑दशकपाल॒न्निर्व॑पति सावि॒त्रन्द्वाद॑शकपालव्ँवारु॒णन्दश॑कपाल॒ꣳ॒ सोम॑प्रतीकाᳶ पितरस्तृप्णुत॒ वड॑बा॒ दख्षि॑णा ॥
</details>