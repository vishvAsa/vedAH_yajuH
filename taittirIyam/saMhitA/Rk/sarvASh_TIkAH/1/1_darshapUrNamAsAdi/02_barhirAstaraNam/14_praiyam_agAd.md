+++
title = "14 प्र+इयम् अगाद्,"

+++


<details><summary>Keith</summary>

The Vedi hath come to the sacrificial straw,  
Made by Manu, fashioned with the Svadha call.  
The sages fetch it from in front,  
The delightful straw for the gods to sit on here.
</details>

<details><summary>मूलम् (संयुक्तम्)</summary>

प्रेयम॑गाद्धि॒षणा॑ ब॒र्हिरच्छ॒ मनु॑ना कृ॒ता स्व॒धया॒ वित॑ष्टा॒ त आव॑हन्ति क॒वयᳶ॑ पु॒रस्ता᳚द्दे॒वेभ्यो॒ जुष्ट॑मि॒ह ब॒र्हिरा॒सदे॑
</details>

<details><summary>मूलम्</summary>

प्रेयम॑गाद्धि॒षणा॑ ब॒र्हिरच्छ॒ मनु॑ना कृ॒ता स्व॒धया॒ वित॑ष्टा ।   
त आव॑हन्ति क॒वयᳶ॑ पु॒रस्ता᳚द्दे॒वेभ्यो॒ जुष्ट॑मि॒ह ब॒र्हिरा॒सदे॑ ॥
</details>

<details><summary>भट्टभास्कर-टीका</summary>

**इयम्** अश्वपर्शुः **प्रागात्** प्राचीं गच्छति ।  
'छन्दसि लुङ्लङ्लिटः' (पा.सू. 3.4.6) इति लुङ् । 


(किंविशिष्टा?)  
**धिषणा** धृष्टा लवने समर्था ।  
'धृषेर्धिष् च संज्ञायां' (उ.सू. 249) इति क्युप्रत्ययः ।  

**बर्हिर् अच्छ** आप्तुं **मनुना** प्रजापतिना सर्वस्य कर्त्रा **कृता** । 

**स्वधया** अन्नेन मांसलक्षणेन करणेन **मनुना** कर्त्रा **कृता** ।  
दधातेः 'आतोनुपसर्गे कः' (पा.सू. 3.2.3) । कृदुत्तरपदप्रकृतिस्वरत्वम् (पा.सू. 6.2.139) ।  

**वितष्टा** विशेषेण तनूकृता अतिनिशिता ।  
'यस्य विभाषा' (पा.सू. 7.2.15) इतीट्प्रतिषेधः । 'गतिरनन्तरः' (पा.सू. 6.2.49) इति पूर्वपदप्रकृतिस्वरत्वम् ।   
कस्मात् पुनरियं प्राचीं गच्छतीत्याह - त इति ॥  
**ते** खलु कवयो मेधाविनः यज्ञकर्मविदः  
**पुरस्तात्** पूर्वस्या दिशः **बर्हिर् आवहन्ति** ।  
पञ्चम्यन्तादस्तातिः (पा.सू. 5.3.27) ।  
**देवेभ्यः** 'षष्ठ्यर्थे चतुर्थी वक्तव्या' (पा.सू. 2.3.62 वा 1) ।  
**देवेभ्यो जुष्टं**, एवं हि क्रियमाणे देवानां प्रियं भवतीति ।  
'नित्यं मन्त्रे' (पा.सू. 6.1.210) इति जुष्टशब्द आद्युदात्तः । 

वेदिं प्रत्यवेक्षमाणो मन्त्रशेषं ब्रवीति - **इह** अस्यां खलु वेद्यां, तत् लविष्यमाणं **बर्हिः**, **आसदे** आसादयितव्यम् । एवम् इदम् अर्हति । 

सदेर्ण्यन्तात् 'कृत्यार्थे तवैकेन्' (पा.सू. 3.4.14) इति केन्प्रत्ययः । 'बहुळं संज्ञाछन्दसोः' (उ.सू. 190) इति णेर्लुक् । 'न लुमता' (पा.सू. 1.1.63) इति वृद्ध्यभावः । कृदुत्तरपदप्रकृतिस्वरेण ('ञ्नित्यादिः' (पा.सू. 6.1.197) इति) नित्त्वात् आद्युदात्तः ॥
</details>