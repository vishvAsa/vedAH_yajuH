+++
title = "37 इत इन्द्रो"

+++


<details><summary>Keith</summary>

Hence Indra wrought mighty deeds.  
Great, grasping the sky, imperishable.  
The sacrifice of the lord of the sacrifice is undisturbed.  
Offered to Indra, hail!
</details>

<details><summary>मूलम् (संयुक्तम्)</summary>

इ॒त  इन्द्रो॑ अकृणोद्वी॒र्या॑णि समा॒रभ्यो॒र्ध्वो अ॑ध्व॒रो दि॑वि॒स्पृश॒मह्रु॑तो य॒ज्ञो य॒ज्ञप॑ते॒रिन्द्रा॑वा॒न्थ्स्वाहा॑
</details>

<details><summary>मूलम्</summary>

इ॒त इन्द्रो॑ अकृणोद्वी॒र्या॑णि समा॒रभ्य॑  
ऊ॒र्ध्वो अ॑ध्व॒रो दि॑वि॒स्पृश᳚म्।  
अह्रु॑तो य॒ज्ञो य॒ज्ञप॑ते॒रिन्द्रा॑वा॒न् ।
</details>

<details><summary>भट्टभास्कर-टीका</summary>

6आघारमाघारयति - इत इति ॥ इतः अस्मादाघारात् समारभ्य इन्द्रो वीर्याणि वृत्रवधादीनि अकृणोत् करोति स्म । 'अनुदात्ते च कुधपरे' (पा.सू. 6.1.120) इति प्रकृतिभावः । पूर्ववदुप्रत्ययः ।

किञ्च - अयमाघार ऊर्ध्वः ऊर्ध्वलोकगामी भूत्वा अध्वरः अध्वर्यः । 'नञ् सुभ्याम्' (पा.सू. 6.2.172) इत्युत्तरपदान्तोदात्तत्वम् । पूर्ववत्प्रकृतिभावः । हिंसकरहितः केनचिदप्यहिंसितश्च भूत्वा तमिन्द्रं दिविस्पृशमकरोत् । 'स्पृशोनुदके क्विन्' (पा.सू. 6.2.58), 'तत्पुरुषे कृति बहुलम्' (पा.सू. 6.3.14) इत्यलुक्, कृदुत्तरपदप्रकृतिस्वरः (पा.सू. 6.2.139) । 'आघारमाघार्यमाणमनु समारभ्य' (तै.ब्रा. 3.3.7) इत्यादि ब्राह्मणम् ।

कोस्य विशेषः यत एवमकरोत् ? इत्याह - इन्द्रावान् इन्द्रेण देवतया तद्वान् । 'अन्येषामपि दृश्यते' (पा.सू. 6.3.137) इति दीर्घः । यतोयमाघार इन्द्रावान् तस्मादयमेव खलु यज्ञपतेर्यजमानस्य । 'पत्यावैश्वर्ये' (पा.सू. 6.2.18) इति पूर्वपदप्रकृतिस्वरत्वम् । अह्रुतः अकुटिलः निश्चितफलो यज्ञः ।
</details>