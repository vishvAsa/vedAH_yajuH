+++
title = "57 सम्पृच्यध्वम् ऋतावरीर्"

+++


<details><summary>Keith</summary>

I Be ye united, that follow holy orders,  
Ye that wave and are fullest of sweetness,  
Delightful for the gaining of wealth.
</details>

<details><summary>मूलम्</summary>

सम्पृ॑च्यध्वमृतावरीरू॒र्मिणी॒र्मधु॑मत्तमाः ।  
म॒न्द्रा धन॑स्य सा॒तये॑ ॥
</details>

<details><summary>भट्टभास्कर-टीका</summary>

हे ऋतावरीः ऋतेन सत्येन यज्ञेन वा तद्वत्यः, ऋतसम्पादिका आपः ययूं पयसा सम्पृच्यध्वं सम्पृक्ता भवत । कर्मणि लकारः । 'छन्दसीवनिपौ' (पा.सू. 5.2.109 वा 2) इति वनिप् । 'वनो र च' (पा.सू. 4.1.7) इति ङीप् रेफौ । 'अन्येषामपि दृश्यते' (पा.सू. 6.3.137) इति दीर्घः । 'वा छन्दसि' (पा.सू. 6.1.106) इति पूर्वसवर्णदीर्घत्वं । आष्टमिकमामन्त्रितानुदात्तत्वम् (पा.सू. 8.1.19) । ऊर्मिमत्त्वादिगुणयुक्तास्सत्यस्सम्पृच्यध्वम् । एतेषामामन्त्रितत्वाभावाद्यथायथं स्वरा भवन्ति । पयस्सम्पर्केण वा ह्येते गुणाः अपामुपजायन्ते । महद्भिरूर्मिभिस्तद्वत्यः ऊर्मिण्यः । 'तुन्दादिषु स्वाङ्गाद्विवृद्धौ' (पा.सू. 5.2.117 गणसूत्रम्) इति पाठादिनिप्रत्ययः । स्वमङ्गं स्वाङ्गम् । पूर्ववद्दीर्घत्वम् (पा.सू. 6.1.106) । मधुमत्तमाः मधुरतमाः । मन्द्राः मादयित्र्यः । मदि स्तुतिमोदमदस्वप्नकान्तिगतिषु । 'स्फायितञ्चि' (उ.सू. 170) इत्यादिना रक्प्रत्ययः ।  
किमर्थं सम्पृच्यत इत्याह धनस्येति । धनस्य सान्नाय्यलक्षणस्य । सातये लाभाय । धनवनषणसम्भक्तौ, 'जनसनखनां सञ्झलोः' (पा.सू. 6.4.42) इत्यात्वम् । 'ऊतियूति' (पा.सू. 3.3.97) इत्यादिना क्तिन्प्रत्ययान्तोऽन्तोदात्तो निपातितः । युष्मत्सम्पर्के हि तत्सिद्धिरिति भावः ॥
</details>