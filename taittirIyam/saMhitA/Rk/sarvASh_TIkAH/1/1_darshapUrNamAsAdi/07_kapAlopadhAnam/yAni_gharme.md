+++
title = "यानि घर्मे"
unicode_script = "devanagari"
+++
<details><summary>Keith</summary>

The potsherds which wise men collect for the cauldron,  
these are in Pusan's guardianship.  
Let Indra and Vayu set them free.
___________
The potsherds for the cauldron [3],  
Which wise men collect,  
These are in Pusan's guardianship;  
Indra and Vayu set them free.
</details>

<details><summary>मूलम्</summary>

यानि॑ घ॒र्मे क॒पाला᳚न्युपचि॒न्वन्ति॑ वे॒धसः॑ ।  
पू॒ष्णस्तान्यपि॑ व्र॒त इ॑न्द्रवा॒यू वि मु॑ञ्चताम् ॥ [11]
</details>

<details><summary>भट्टभास्कर-टीका</summary>

इयं चतुष्पदानुष्टुप् ; यणादेशाकरणेन प्रथमतृतीयौ पूरणीयौ । विधायको वेधाः अध्वर्युः । विध विधाने, असुन्प्रत्ययः (उ.सू. 664) । उञ्छादित्वात् (पा.सू. 6.1.160) अन्तोदात्तः, व्यत्ययेन बहुवचनम्, एको ह्यध्वर्युरुपदधाति । यानि कपालानि घर्मे अङ्गारे वेधसः उपचिन्वन्ति उपहितवन्तः । वर्तमानसामीप्ये लट् (पा.सू. 3.3.131) । तानि कपालानि इन्द्रवायू विमुञ्चताम्; ध्रुवमसीत्यादिमन्त्रैरुपहितानां तावेव विमोचकाविति भावः ।  
'नोत्तरपदेनुदात्तादौ' (पा.सू. 6.2.142) इत्युभयपदप्रकृतिस्वरत्वे निषिद्धे समासान्तोदात्तत्वम् । किमुपधानं विमोकार्थं ? इत्यत आह - पूष्णः पोषकस्याग्नेः । उदात्तनिवृत्तिस्वरेण (पा.सू. 6.1.161) विभक्तेरुदात्तत्वम् । तस्य व्रते हविश्श्रपणलक्षणे कर्मणि अपीते समाप्ते इदानीं विमुञ्चतामिति । 'सं ते मनसा मनः' (तै.सं. 1.3.10) इत्यादिवदपीत्युपसर्गश्रुतेर्योग्यं क्रियापदमध्याह्रियते । उपचिन्वन्तीत्यत्र 'सतिशिष्टेपि विकरणस्वरो लसार्वधातुकस्वरं न बाधते' इति वचनाल्लसार्वधातुकाद्युदात्तत्वम् । 'चतुष्पदयर्चा' (तै.ब्रा. 3.2.7) इत्यादि ब्राह्मणम् ॥
______________
**यानि कपालानि घर्मे** अग्नौ **वेधसो** ऽध्वर्यवः **उपचिन्वन्ति** उपदधति **तानि पूष्णः** पुष्टिकारणस्याग्नेर् **व्रते** कर्मणि **अपीते** समाप्ते । इदानीम् **इन्द्रवायू विमुञ्चताम्**; न ह्य् अन्यस्तानि विमोक्तुं शक्नोतीति ॥
</details>

