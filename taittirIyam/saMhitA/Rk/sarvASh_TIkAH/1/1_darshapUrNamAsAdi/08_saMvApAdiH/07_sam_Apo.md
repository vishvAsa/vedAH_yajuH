+++
title = "07 सम् आपो"

+++


<details><summary>Keith</summary>

The waters have joined with the waters, the plants with sap.  
Join ye rich ones with the moving ones, sweet ones with the sweet.
</details>

<details><summary>मूलम्</summary>

समापो॑ अ॒द्भिर॑ग्मत॒ समोष॑धयो॒ रसे॑न ।     
सꣳ रे॒वती॒र्जग॑तीभि॒र्मधु॑मती॒र्मधु॑मतीभिस्सृज्यध्वम्  ॥  
+++([वाजसनेयीसंहितानुसारेण](http://titus.uni-frankfurt.de/texte/etcd/ind/aind/ved/yvw/vs/vst.htm) अत्र मन्त्रविभागः कृतः)+++
</details>

<details><summary>भट्टभास्कर-टीका</summary>

2प्रणीता मदन्तीरानीयमानाः प्रतिमन्त्रयते - समाप इति वस्वष्टवस्वादित्यपदया उपरिष्टाद्बृहत्या ॥  
आपः प्रणीतालक्षणाः, अद्भिर्मदन्तीलक्षणाभिः, समग्मत सङ्गच्छन्ताम् । 'ऊडिदम्' (पा.सू. 6.1.171) इत्यादिना असर्वनामस्थानविभक्तेरुदात्तत्वम् । 'छन्दसि लुङ्लङ्लिटः' (पा.सू. 3.4.6) इति लङ्, 'समो गम्यृच्छिभ्याम्' (पा.सू. 1.3.29) इत्यात्मनेपदम्, 'बहुळं छन्दसि' (पा.सू. 2.4.73) इति शपो लुक्, 'आत्मनेपदेष्वनतः' (पा.सू. 7.1.5) इत्यदादेशः । यद्वा - तेनैव लुङ्, 'मन्त्रे घस' (पा.सू. 2.4.80) इत्यादिना च्लेर्लुक्, 'गमहन' (पा.सू. 6.4.98) इत्युपधालोपः ।   
किञ्च, ओषधयः पिष्टलक्षणाः रसेनानीयमानेन द्विप्रकारेण रसेन जलेन सङ्गच्छन्ताम् । ओषा धीयन्त आस्वित्योषधयः । दासीभारादित्वात् (पा.सू. 6.2.42) पूर्वपदप्रकृतिस्वरत्वम्, ओषशब्दो घञन्त आद्युदात्तः, 'कर्मण्यधिकरणे च' (पा.सू. 3.3.93)इति दधातेः किप्रत्ययः ।  
एवं परोक्षवदभिधायेदानीं प्रत्यक्षवदुच्यते - रेवतीः रेवत्यः धनवत्यः सर्वधनकारणत्वात् । 'रयेर्मतौ बहुलम्' (पा.सू. 6.1.37 वा 6) इति सम्प्रसारणम्; 'वा छन्दसि' (पा.सू. 6.1.106) इति पूर्वसवर्णदीर्घत्वम्, ह्रस्वनुड्भ्यां मतुप्' (पा.सू. 6.1.176) इत्यत्र 'रेशब्दाच्चोपसङ्ख्यानम्' (पा.सू. 6.1.176 वा 1) इति मतुप उदात्तत्वं, वत्त्वं च ।    
ईदृश्यो यूयं जगतीभिस्संसृज्यध्वं संसृष्टा भवत । कर्मणि लकारः । जगतीभिः जङ्गमस्वभावाभिः । 'वर्तमाने पृषद्बृहन्महज्जगच्छतृवत्' (उ.सू. 241) इति गमेरतिप्रत्ययः, मकारलोपः, द्विर्वचनं च निपात्यते, 'उगितश्च' (पा.सू. 4.1.6) इति ङीप्, 'अभ्यस्तानामादिः' (पा.सू. 6.1.189) इत्याद्युदात्तत्वम् । शतृवद्भावेन लसार्वधातुकत्वात् (पा.सू. 6.1.186) प्रत्ययस्यानुदात्तत्वम् । तथा मधुमतीः मधुमत्यः मधुरा यूयं मधुमतीभिस्संसृज्यध्वम् ।   
एतदुक्तं भवति - हे आपः रेवत्यो मधुमत्यश्च यूयं जगतीभिर्मधुमतीभिश्च ओषधीभिस्संसृज्यध्वम्, इति । 'आपो वा ओषधीर्जिन्वन्ति' (तै.ब्रा. 3.2.8) इत्यादि, 'आपो वै रेवतीः' (तै.ब्रा. 3.2.8) इत्यादि च ब्राह्मणम् ॥
</details>