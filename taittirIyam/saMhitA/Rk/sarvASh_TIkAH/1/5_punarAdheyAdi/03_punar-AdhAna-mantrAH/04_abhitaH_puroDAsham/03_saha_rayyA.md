+++
title = "03 सह रय्या"

+++


<details><summary>Keith</summary>

Return with wealth, O Agni,  
Fatten with the stream,  
All gaining on every side.
</details>

<details><summary>मूलम्</summary>

स॒ह र॒य्या नि व॑र्त॒स्वाग्ने॒ पिन्व॑स्व॒ धार॑या ।  
वि॒श्वफ्स्नि॑या वि॒श्वत॒स्परि॑  ॥
</details>

<details><summary>भट्टभास्कर-टीका</summary>

हे **अग्ने रय्या** धनेन सह **निवर्तस्व** । 'उदात्तयणः' इति तृतीयाया उदात्तत्वम् । **धारया** ऽनयाहुत्या एतद् आहुति-हेतुकया वा वर्षधारया **विश्वतस्परि** विश्वस्य रक्षणीयस्य तृण-धान्य-लता-पादपादेर् मूर्ध्नि **पिन्वस्व** सिञ्च । पिवि सेचने; इदित्त्वान्नुम् । 'पञ्चम्याः परावध्यर्थे' इति संहितायां सत्वम् । 

धारा विशेष्यते - **विश्वप्स्न्या** । **प्सा** भक्षणे । विश्वेन प्सानीया भक्षणीया विश्वं वा प्साति भक्षयति व्याप्नोतीति **विश्वप्स्न्** । 'श्वन्नुक्षन्' इत्यादौ कनिन्प्रत्ययान्तो निपात्यते निपातनसामर्थ्यादभीष्टस्वरसिद्धिः । 'ऋन्नेभ्यः' इति ङीप् ॥
</details>