+++
title = "02 इन्धानास् त्वा"

+++


<details><summary>Keith</summary>

Kindling thee may we kindle thee  
for a hundred winters in radiance,  
strong the giver of strength,  
famous the giver of fame,  
with good heroes, the undeceived,  
O Agni, the deceiver of foes  
in the highest firmament.
</details>

<details><summary>मूलम्</summary>

इन्धा॑नास्त्वा श॒तꣳ हिमा᳚ द्यु॒मन्त॒स्समि॑धीमहि॒ वय॑स्वन्तो वय॒स्कृत॒य्ँयश॑स्वन्तो यश॒स्कृतꣳ॑ सु॒वीरा॑सो॒ अदा᳚भ्यम् । अग्ने॑ सपत्न॒दम्भ॑न॒व्ँवर्‌षि॑ष्ठे॒ अधि॒ नाके᳚ ॥
</details>

<details><summary>भट्टभास्कर-टीका</summary>

हे अग्ने इन्धानाः ज्वलन्तः । 'विभाषा वेण्विन्धानयोः' इत्याद्युदात्तत्वम् । **शतं हिमाः** संवत्सरान् हेमन्तान्वा । **हिमा** इति ऋतोस् स्त्रीलिङ्गत्वं वर्षा इति [इति वत्] । वर्षशतेन **शतं** हेमन्ता भवन्तीति वर्षमेवाशंसितम् । शिशिरे शीतेन हेमन्ते प्रजानां पीडनात् तेन लक्ष्यते संवत्सरः । यदा हिमशब्देन हेमन्तऋतुर् लक्ष्यते स च मत्वर्थीयाच्प्रत्ययान्तः स स्त्रियां वर्तते । **द्युमन्तः** दीप्तिमन्तः । 'ह्रस्वनुड्भ्याम्' इति मतुप उदात्तत्वम् । **समिधीमहि** सम्यक् दीपयामः **त्वाम् इन्धाना** वयमपि **द्युमन्तस् समिधीमहि** । पूर्ववच्छपो लुक्।

ततश्च त्वत्प्रसादाद्वयस्वन्तोन्नवन्तो वयमायुष्मन्तो वा; वयोनामायुषोंशः । वयस्कृतं वयस्कर्तारं संपूर्णवयसो दातारं त्वाम् । 'अतः कृकमि' इति सत्वम् । यशस्वन्तः सत्कीर्तिमन्तो वयं त्वत्समाराधनेन त्वां यशस्कृतम् । गतम् । सुवीरासः कल्याणपुत्रादिका वयम् । 'आज्जसेरसुक्' । 'वीरवीर्यौ च' इत्युत्तरपदाद्युदात्तत्वम् । अदाभ्यं अनुपहिंसितं बाधितुमशक्यं त्वां सपत्नदम्भनं सपत्नानां अनिष्टानां विनाशयितारं स्वयं केन चिदप्यदाभ्यम् । दभिः प्रकृत्यन्तरमस्तीत्याहुः । अतो ण्यत् ।

वर्षिष्ठे वृद्धतमे नाके सुखैकरूपे अस्मिन् स्थाने स्वर्गसदृशे अधि उपरि त्वामिन्धाना वयमीदृशा भूयास्मेति । प्रियस्थिरादिना वृद्धशब्दस्य वर्षादेशः ॥
</details>