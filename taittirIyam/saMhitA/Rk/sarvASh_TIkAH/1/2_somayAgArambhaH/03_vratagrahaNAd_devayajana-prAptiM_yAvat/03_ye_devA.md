+++
title = "03 ये देवा"

+++


<details><summary>Keith</summary>

The gods, mind-born, mind-using,  
The wise, the sons of wisdom,  
May they guard us, may they protect us,  
To them honour! to them hail!
</details>

<details><summary>मूलम् (संयुक्तम्)</summary>

ये दे॒वा मनो॑जाता मनो॒युज॑स्सु॒दख्षा॒ दख्ष॑पितार॒स्ते नᳶ॑ पान्तु॒ ते नो॑ऽवन्तु॒ तेभ्यो॒ नम॒स्तेभ्य॒स्स्वाहा
</details>

<details><summary>मूलम्</summary>

ये दे॒वा मनो॑जाता मनो॒युज॑स्सु॒दख्षा॒ दख्ष॑पितार॒स्ते नᳶ॑ पान्तु ।
</details>

<details><summary>भट्टभास्कर-टीका</summary>

'प्राणा वै देवा मनोजाता मनोयुजः' इति ब्राह्मणदर्शनात् चक्षुरादयः प्राणाः देवाः, ते हि देवनवन्तः । मनोजाताः जातमनसः, मनोव्यापारमन्तरेण स्वकार्यकरणासम्भवात् । 'निष्ठायाः पूर्वनिपाते जातिकालसुखादिभ्यः परवचनम्' इति जातशब्दस्य परवचनम् । 'वा जाते' इत्युत्तरपदान्तोदात्तत्वाभावे 'बहुव्रीहौ प्रकृत्या' इति पूर्वपदप्रकृतिस्वरत्वम्, मनश्शब्दोऽसुन्प्रत्ययान्त आद्युदात्तः । मनोयुजः मनसा मननेन विषयावधारणलक्षणेन युज्यन्त इति । 'सत्सूद्विष' इति क्विप्, कृदुत्तरपदप्रकृतिस्वरत्वम् । सुदक्षाः - दक्षन्त इति दक्षाः निपुणाः प्रतिपत्तारः । दक्ष वृद्धौ, पचाद्यच्, वृषादित्वादाद्युदात्तः । शोभना दक्षा येषु मनोयुक्तेषु प्रवर्तमानेषु ते सुदक्षाः । 'आद्युदात्तं द्व्यच्छन्दसि' इत्युदात्तत्वम् । यद्वा - दाक्षिण्यं दक्षः । घञन्तः आद्युदात्तः, सुष्ठु दाक्षिण्यं येषामिति बहुव्रीहौ पूर्ववदुत्तरपदाद्युदात्तता । यद्वा - सुष्ठु दक्षाः सुदक्षाः । 'परादिश्छन्दसि बहुलम्' इत्युत्तरपदाद्युदातत्वम् । दक्षपितारः दक्षं पिता पितृस्थानीयं मनो येषां ते दक्षपितारः । 'ऋतश्छन्दसि' इति कपः प्रतिषेधः, वर्णव्यत्ययेनोपधादीर्घत्वम् । ते तादृशा देवा नोऽस्मान् पान्तु रक्षन्तु । पा रक्षणे ।
</details>

<details><summary>मूलम्</summary>

ते नो॑ऽवन्तु ।   
तेभ्यो॒ नमः॑ ।  
तेभ्य॒स्स्वाहा॑ ।
</details>

<details><summary>भट्टभास्कर-टीका</summary>

किञ्च, ते नः अस्मान् अवन्तु रक्षन्तु अनुप्रविशन्तु सदा अस्मासु तिष्ठन्तु । अव रक्षणगतिकान्तिप्रीतितृप्त्यवगमप्रवेशस्वाम्यर्थश्रवणयाचनक्रियेच्छावाप्त्यालिङ्गनहिम्सादानभाववृद्धिषु। तेभ्यो नमः नमस्कुर्मः ।  
किञ्च, तेभ्यस्स्वाहा स्वाहुतं इदं पीतं पयोस्तु । एतौ चाचमनमन्त्रौ पातुस्सामर्थ्यादिति संवेशनप्रबुद्धयजुर्भ्यां उत्तरौ द्रष्टव्यौ । सुप्त्वा प्रबुद्ध्वा चाचम्य व्रतयितव्यमिति क्रमः । 'ब्रह्मवादिनो वदन्ति होतव्यं दीक्षितस्य गृहाः' इत्यादि ब्राह्मणम् ॥
</details>