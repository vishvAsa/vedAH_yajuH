+++
title = "शुन्धध्वम्"
unicode_script = "devanagari"
+++

<details open><summary>विश्वास-प्रस्तुतिः</summary>

शुन्ध॑ध्व॒न् दैव्या॑य॒ कर्म॑णे देवय॒ज्यायै॑ ।
</details>

<details><summary>Keith</summary>

Be ye pure for the divine rite, the sacrifice to the gods.
</details>

<details><summary>मूलम्</summary>

शुन्ध॑ध्व॒न्दैव्या॑य॒ कर्म॑णे देवय॒ज्यायै॑ ।
</details>

<details><summary>भट्टभास्कर-टीका</summary>

1सान्नाय्यपात्राणि प्रोक्षति - शुन्धध्वमिति ॥ शुन्ध शुद्धौ, उदात्तेत्, व्यत्ययेनात्मनेपदम् । यद्वा, शुन्ध शौचकर्मणि ; अस्माण्ण्यन्तात्कर्मकर्तर्यात्मनेपदम् । 'यक्चिणोः प्रतिषेधे णि श्रन्धिग्रन्थि' (पा.सू. 3.1.89 वा 1) इत्यादिना यक्प्रतिषेधः । 'बहुलं संज्ञाछन्दसोः' (उ.सू. 190) इति णिलुक् । लसार्वधातुकानुदात्तत्वे (पा.सू. 6.1.186) धातुस्वरः । देवानामिदं दैव्यं 'देवाद्यञञौ' (पा.सू. 4.1.85 वा 3) इति यञ्प्रत्ययः प्राग्दीव्यतीयः । ञित्त्वादाद्युदात्तत्वं । 'छन्दसि निष्टर्क्य' (पा.सू. 3.1.123) इत्यादौ देवयज्याशब्दो यप्रत्ययान्तो निपातितः । हे पात्राणि देवयज्यात्मने दैव्याय कर्मणे शुन्धध्वं शुद्धानि भवत, स्वयमेवात्मानं शोधयतेति वा । प्राधान्यख्यापनार्था देवशब्दावृत्तिः, साकल्यार्था वा, यथा 'निधीनां त्वा निधिपतिं हवामहे' (तै.सं. 7.4.12) इति ॥
</details>
