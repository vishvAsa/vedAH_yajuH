+++
title = "वाजस्य मा"
unicode_script = "devanagari"
+++



<details><summary>भास्करोक्त-विनियोगः</summary>

1स्रुचौ व्यूहति - वाजस्येत्यनुष्टुब्भ्यां चतुष्पदाभ्याम् ॥
</details>

<details open><summary>विश्वास-प्रस्तुतिः - ऋक्</summary>

वाज॑स्य+++(=अन्नस्य)+++ मा प्रस॒वेन᳚+++(=योनिना)++++उद्ग्रा॒भेण+++(=ग्रहेण [जुह्वा])+++ +उद॑ग्रभीत् ।
</details>

<details><summary>Keith</summary>

With the impulse of strength,  
With elevation he hath lifted me up;
</details>

<details><summary>मूलम्</summary>

वाज॑स्य मा प्रस॒वेनो᳚द्ग्रा॒भेणोद॑ग्रभीत् ।
</details>

<details><summary>भट्टभास्करटीका</summary>

वाजस्य अन्नस्य प्रसवेन उत्पत्तिहेतुना । थाथादिस्वरेणान्तोदात्तत्वम् (पा.सू. 6.2.144) । उद्ग्राभेणानेन जुह्वा ऊर्ध्वग्रहेण मामुदग्रभीत् । 'छन्दसि लुङ्लङ्लिटः' (पा.सू. 3.4.6) इति लुङ् । उद्गृह्णातु उपरि स्थापयतु । कः? - इन्द्रः, अर्धर्चान्तरे श्रुतत्वात् । 'छन्दस्युत्पूर्वादपीष्यते स्रुगुद्यमननिपतनयोः' (पा.सू. 3.3.35,36 वा 1) इति ग्रहेः घञ्प्रत्ययः, 'हृग्रहोर्भश्छन्दसि' (पा.सू. 8.2.32 वा 1) इति भत्वम्, स एव स्वरः ॥
___________
वाजस्यान्नस्य प्रसूतिनिमित्तेन स्रुच उद्ग्रहणेन मामुदग्रहीदिन्द्रः ।
</details>

_______
<details><summary>भास्करोक्त-विनियोगः</summary>

2एवमनेनार्धर्चेन दक्षिणेन जुहूमुद्गृह्य अर्धर्चान्तरेण सव्येनोपभृतं निगृह्णाति
</details>


<details open><summary>विश्वास-प्रस्तुतिः</summary>

अथा॑ स॒पत्ना॒ꣳ॒ इन्द्रो॑ मे  
निग्रा॒भेणाध॑राꣳ अकः+++(=करोतु)+++ ॥
</details>

<details><summary>Keith</summary>

Then Indra hath made my enemies  
Humble by depression.
</details>


<details><summary>मूलम्</summary>

अथा॑ स॒पत्ना॒ꣳ॒ इन्द्रो॑ मे निग्रा॒भेणाध॑राꣳ अकः ॥
</details>

<details><summary>भट्टभास्करटीका</summary>

अथानन्तरं निग्राभेण सव्येनोपभृतो नीचैर्ग्रहणेन मे मम सपत्नान् शत्रून् इन्द्रः अधरान्निकृष्टान्, अकः करोतु ।

तेनैव लुङ्, 'मन्त्रे घसह्वर' (पा.सू. 2.4.80) इत्यादिना च्लेर्लुक्, गुणहल्ङ्यादिलोपौ (पा.सू. 7.3.86), (पा.सू. 6.1.68) । संहितायां 'निपातस्य च' (पा.सू. 6.3.136) इत्यथशब्दस्य दीर्घः । 'व्यन् सपत्ने' (पा.सू. 4.1.145) इति सपत्नीव सपत्न इत्युपमायामकारः, निपातनात्, 'परादिश्छन्दसि बहुलम्' (पा.सू. 6.2.199) इत्युत्तरपदाद्युदात्तत्वम् । द्वितीयाबहुवचनसम्बन्धिनो नकारस्य 'दीर्घादटि समानपादे' (पा.सू. 8.3.9) इति रुत्वम्, 'आतोऽटि नित्यम्' (पा.सू. 8.3.3) इति पूर्वस्यानुनासिकत्वं, 'भो भगो अघो' (पा.सू. 8.3.17) इति यत्वम् । 'अनुनासिकात्परोऽनुस्वारः' (पा.सू. 8.3.4) इति केचित् ॥
____________
अथ मे सपत्नान् स्रुचो निग्राभेण अधरानकार्षीत्।
</details>


________
<details><summary>भास्करोक्त-विनियोगः</summary>

3एवं जुहूपभृतोः उद्ग्रहणनिग्रहणे कृत्वा प्राचीं जुहूं व्यूहति - उद्ग्राभं च निग्राभं च देवा इहागताः अवीवृधन्वर्धयन्तु ।
</details>

<details open><summary>विश्वास-प्रस्तुतिः - ऋक्</summary>

+++(जुहूः)+++ उ॒द्ग्रा॒भञ् च॑ +++(उपभृत्)+++ निग्रा॒भञ् च॒ ब्रह्म॑+++(=परिवृढम्)+++ दे॒वा अ॑वीवृधन्+++(=वर्धयन्तु)+++ ।

+++( 'अथ स्रुचावनुष्टुग्भ्यां वाजवतीभ्याम्' (तै.ब्रा. 3.3.9) इत्यादि ब्राह्मणम् ॥)+++
</details>

<details><summary>Keith</summary>

The gods have increased my prayer.  
What is elevation and depression;
</details>

<details><summary>मूलम्</summary>

उ॒द्ग्रा॒भञ्च॑ निग्रा॒भञ्च॒ ब्रह्म॑ दे॒वा अ॑वीवृधन् ।
</details>

<details><summary>भट्टभास्करटीका</summary>

'नित्यं छन्दसि' (पा.सू. 7.4.8) इति णौ चङ्युपधाया ह्रस्वः ऋकारः ।  
ब्रह्म परिबृढं इष्टसाधनसमर्थम् उद्ग्राभं च निग्राभं च । यद्वा - परं वस्तु देवाश्चान्ये वर्धयन्तु इदमुभयमिति ॥
____________
तस्माद् उद्ग्राभं निग्राभं च ब्रह्म परिबृढं कर्म देवा वर्धयन्तु ।
</details>


_______
<details><summary>भास्करोक्त-विनियोगः</summary>

4एवं च प्रतीचीमुपभृतं प्रत्यूहति - अथेति ॥
</details>


<details open><summary>विश्वास-प्रस्तुतिः</summary>

अथा॑ स॒पत्ना॑न् इन्द्रा॒ग्नी  
मे॑ विषू॒चीना॒न्+++(=विष्वग्-गतान्)+++ व्य॑स्यताम् ॥
</details>

<details><summary>Keith</summary>

Then do ye, O Indra and Agni,  
Scatter my foes on every side.
</details>

<details><summary>मूलम्</summary>

अथा॑ स॒पत्ना॑निन्द्रा॒ग्नी मे॑ विषू॒चीना॒न्व्य॑स्यताम् ॥
</details>

<details><summary>भट्टभास्करटीका</summary>

अथ अनन्तरं इन्द्राग्नी मे मम सपत्नान् विषूचीनान् विष्वग्गतान् व्यस्यतां स्वस्थानादितश्चेतश्च विगमयताम् ।

विषु नाना अञ्चतीति ऋत्विगादिना (पा.सू. 3.2.59) क्विन्प्रत्ययः, 'विभाषाऽञ्चेरदिक्स्त्रियाम्' (पा.सू. 5.4.8) इति खप्रत्ययस्स्वार्थिकः, अनुनासिकलोपः, 'अचः' (पा.सू. 6.4.138) इत्यकारलोपः, 'चौ' (पा.सू. 6.3.138) इति दीर्घत्वम् । इन्द्रश्चाग्निश्च । 'देवताद्वन्द्वे च' (पा.सू. 6.2.141) इति पूर्वोत्तरपदप्रकृतिस्वरत्वे 'नोत्तरपदेऽनुदात्तादौ' (पा.सू. 6.2.142) इति विप्रतिषिद्धे समासान्तोदात्तत्वम् । 'अथ स्रुचावनुष्टुग्भ्यां वाजवतीभ्याम्' (तै.ब्रा. 3.3.9) इत्यादि ब्राह्मणम् ॥
__________
अथ मम सपत्नानिन्द्राग्नी विषूचीनान् विष्वग्गतीन् व्यस्यतां विनाशयतामिति ॥
</details>


