+++
title = "०२ द्वादशाह-याजन-निषेधः"

+++
ब्र॒ह्म॒वा॒दिनो॑ वदन्ति॒ -  
किन् द्वा॑दशा॒हस्य॑ प्रथ॒मेनाह्न॒र्त्विजा॒य्ँ यज॑मानो वृङ्क्त॒ इति॑ ।   
तेज॑ इन्द्रि॒यम् इति॑  ।  

किन् द्वि॒तीये॒नेति॑ । प्रा॒णान् अ॒न्नाद्य॒म्+++(=अन्नस्यादनं)+++ इति॑ ।  
किन् तृ॒तीये॒नेति॑ । त्रीन् इ॒माल्ँ लो॒कान् इति॑ ।  
किञ् च॑तु॒र्थेनेति॑ । चतु॑ष्पदᳶ प॒शून् इति॑ ।  
किम् प॑ञ्च॒मेनेति॑ । पञ्चा᳚ख्षराम् प॒ङ्क्तिम् इति॑ ।  
किꣳ ष॒ष्ठेनेति॑ । षड् ऋ॒तून् इति॑ ।  
किꣳ स॑प्त॒मेनेति॑ । स॒प्तप॑दा॒ꣳ॒ शक्व॑री॒म् इति॑ [5] ।  
किम् अ॑ष्ट॒मेनेति॑ । अ॒ष्टाख्ष॑राङ् गाय॒त्रीम् इति॑ ।  
किन् न॑व॒मेनेति॑ । त्रि॒वृत॒ꣵ॒ स्तोम॒म् इति॑ ।  
किन् द॑श॒मेनेति॑ । दशा᳚ख्षराव्ँ वि॒राज॒म् इति॑ ।  
किम् ए॑काद॒शेनेति॑ । एका॑दशाख्षरान् त्रि॒ष्टुभ॒म् इति॑ ।  
किन् द्वा॑द॒शेनेति॑ । द्वाद॑शाख्षरा॒ञ् जग॑ती॒म् इति॑ ।  
ए॒ताव॒द् वा अ॑स्ति॒ याव॑द् ए॒तत् ।
याव॑द् ए॒वास्ति॒ तद् ए॑षाव्ँ वृङ्क्ते ॥ [6]
