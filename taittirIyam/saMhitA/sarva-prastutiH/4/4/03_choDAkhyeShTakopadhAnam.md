+++
title = "०३ चोडाख्येष्टकोपधानम्"

+++
८ त्रिष्टुप्  
अग्निर्ऋषिः

<details><summary>मूलम् (संयुक्तम्)</summary>

अ॒यम्पु॒रो हरि॑केश॒स्सूर्य॑रश्मि॒स्तस्य॑ रथगृ॒थ्सश्च॒ रथौ॑जाश्च सेनानिग्राम॒ण्यौ॑ पुञ्जिकस्थ॒ला च॑ कृतस्थ॒ला चा᳚फ्स॒रसौ॑ यातु॒धाना॑ हे॒ती रख्षाꣳ॑सि॒ प्रहे॑तिर॒यन्द॑ख्षि॒णा वि॒श्वक॑र्मा॒ तस्य॑ रथस्व॒नश्च॒ रथे॑चित्रश्च सेनानिग्राम॒ण्यौ॑ मेन॒का च॑ सहज॒न्या चा᳚फ्स॒रसौ॑ द॒ङ्ख्ष्णवᳶ॑ प॒शवो॑ हे॒तिᳶ पौरु॑षेयो व॒धᳶ प्रहे॑तिर॒यम्प॒श्चाद्वि॒श्वव्य॑चा॒स्तस्य॒ रथ॑प्रोत॒श्चास॑मरथश्च सेनानिग्राम॒ण्यौ᳚ प्र॒म्लोच॑न्ती च [7]  अ॒नु॒म्लोच॑न्ती चाफ्स॒रसौ॑ स॒र्पा हे॒तिर्व्या॒घ्राᳶ प्रहे॑तिर॒यमु॑त्त॒राथ्स॒य्ँयद्व॑सु॒स्तस्य॑ सेन॒जिच्च॑ सु॒षेण॑श्च सेनानिग्राम॒ण्यौ॑ वि॒श्वाची॑ च घृ॒ताची॑ चाफ्स॒रसा॒वापो॑ हे॒तिर्वात॒ᳶ प्रहे॑तिर॒यमु॒पर्य॒र्वाग्व॑सु॒स्तस्य॒ तार्ख्ष्य॒श्चारि॑ष्टनेमिश्च सेनानिग्राम॒ण्या॑वु॒र्वशी॑ च पू॒र्वचि॑त्तिश्चाफ्स॒रसौ॑ वि॒द्युद्धे॒तिर॑व॒स्फूर्ज॒न्प्रहे॑ति॒स्तेभ्यो॒ नम॒स्ते नो॑ मृडयन्तु॒ ते यम् [8]  द्वि॒ष्मो यश्च॑ नो॒ द्वेष्टि॒ तव्ँवो॒ जम्भे॑ दधाम्या॒योस्त्वा॒ सद॑ने सादया॒म्यव॑तश्छा॒याया॒न्नम॑स्समु॒द्राय॒ नम॑स्समु॒द्रस्य॒ चख्ष॑से परमे॒ष्ठी त्वा॑ सादयतु दि॒वᳶ पृ॒ष्ठे व्यच॑स्वती॒म्प्रथ॑स्वतीव्ँवि॒भूम॑तीम्प्र॒भूम॑तीम्परि॒भूम॑ती॒न्दिव॑य्ँयच्छ॒ दिव॑न्दृꣳह॒ दिव॒म्मा हिꣳ॑सी॒र्विश्व॑स्मै प्रा॒णाया॑पा॒नाय॑ व्या॒नायो॑दा॒नाय॑ प्रति॒ष्ठायै॑ च॒रित्रा॑य॒ सूर्य॑स्त्वा॒भि पा॑तु म॒ह्या स्व॒स्त्या छ॒र्दिषा॒ शन्त॑मेन॒ तया॑ दे॒वत॑याङ्गिर॒स्वद्ध्रु॒वा सी॑द ।    
</details>

<details open><summary>विश्वास-प्रस्तुतिः</summary>

अ॒यम्पु॒रो हरि॑केश॒स्सूर्य॑रश्मिः ।
</details>

<details><summary>मूलम्</summary>

अ॒यम्पु॒रो हरि॑केश॒स्सूर्य॑रश्मिः ।
</details>

<details><summary>सायण-टीका</summary>

(अथ चतुर्थकाण्डे चतुर्थप्रपाठके तृतीयोऽनुवाकः) ।
द्वितीयेऽनुवाके नाकसदाख्या इष्टका उक्ताः।  
अथ तृतीयो चोडाख्या इष्टका उच्यन्ते ।  
कल्पः—“तासु पुरीषमध्यू (ध्यु) ह्यायं पुरो हरिकेश इति पञ्च चोडाअभ्युपदधाति द्वेष्यं मनसा ध्यानन्पश्चात्प्राचीमुत्तमाम्” इति।    
तत्र प्रथमं मन्त्रमाह— अयं पुरो हरिकेश इति ।  
अयमग्निः पुरः पूर्वस्यां दिशि हरिकेशो हिरण्यवर्णकेशसमाना ज्वाला यस्यासौ हरिकेशः सूर्यसमानरश्मिस्
</details>

<details open><summary>विश्वास-प्रस्तुतिः</summary>

तस्य॑ रथगृ॒थ्सश्च॒ रथौ॑जाश्च सेनानिग्राम॒ण्यौ॑ ।
</details>

<details><summary>मूलम्</summary>

तस्य॑ रथगृ॒थ्सश्च॒ रथौ॑जाश्च सेनानिग्राम॒ण्यौ॑ ।
</details>

<details><summary>सायण-टीका</summary>

तस्य तादृशस्याग्नेः  
२०५४ परिचारकौ द्वौ सेनानिग्रामण्यौ ।  
एकः सेनां परराज्येषु नयत्यपरः स्वराज्ये ग्रामं नयति ।  
तत्र रथगृत्स इति सेनान्यो नामधेयम् ।  
गृत्सो गर्धनवान् ।  
यस्य रथे महती तृष्णा सोऽयं रथगृत्सः ।  
रथौजा इति ग्रामण्यो नामधेयम् ।  
ओजो बलम् ।  
यस्य रथारोहणे बलाधिक्यं स रथौजाः ।  
यथैतौ मुख्यौ परिचारकौ
</details>

<details open><summary>विश्वास-प्रस्तुतिः</summary>

पु॒ञ्जि॒क॒स्थ॒ला च॑ कृतस्थ॒ला चा᳚फ्स॒रसौ॑ ।
</details>

<details><summary>मूलम्</summary>

पु॒ञ्जि॒क॒स्थ॒ला च॑ कृतस्थ॒ला चा᳚फ्स॒रसौ॑ ।
</details>

<details><summary>सायण-टीका</summary>

तथा द्व अप्सरसौ परिचारिके ।  
तत्र पुञ्जिकस्थलेत्येकस्या नामधेयं, कृतस्तले त्यपरस्या नामधेयम् ।  
यातुधाना रक्षांसि चेत्यवान्तरजातिभेदोऽवगन्तव्यः ।   
</details>

<details open><summary>विश्वास-प्रस्तुतिः</summary>

या॒तु॒धाना॑ हे॒ती रख्षाꣳ॑सि॒ प्रहे॑तिः+++(तेभ्यो॒ नम॒स्, ते नो॑ मृडयन्तु॒ , ते यन्द्वि॒ष्मो यश्च॑ नो॒ द्वेष्टि॒ , तव्ँवो॒ जम्भे॑ दधामि )+++ ।
</details>

<details><summary>मूलम्</summary>

या॒तु॒धाना॑ हे॒ती रख्षाꣳ॑सि॒ प्रहे॑तिः+++(तेभ्यो॒ नम॒स्, ते नो॑ मृडयन्तु॒ , ते यन्द्वि॒ष्मो यश्च॑ नो॒ द्वेष्टि॒ , तव्ँवो॒ जम्भे॑ दधामि )+++ ।
</details>

<details><summary>सायण-टीका</summary>

हेतिप्रहेती अप्यायुधविशेषौ ।  
तत्र यातुधानाः क्रूरास्तीक्ष्णहेतिस्वरूषाः ।  
रक्षांस्यतिक्रूराणि अतितीक्ष्णप्रहेतिरूपाणि ।  
यस्याग्रेरिदं सर्वं हे इष्टके तदग्निस्वरूपाऽसीत्यभिप्रायः ।   एवं सर्वत्र योज्यम् ।
</details>

<details open><summary>विश्वास-प्रस्तुतिः</summary>

अ॒यन्द॑ख्षि॒णा वि॒श्वक॑र्मा   ।
</details>

<details><summary>मूलम्</summary>

अ॒यन्द॑ख्षि॒णा वि॒श्वक॑र्मा   ।
</details>

<details><summary>सायण-टीका</summary>

अथ द्वितीयमन्त्रमाह— अयं दक्षिणेति ।   विश्वानि कर्माण्यग्निहोत्रादीनि यस्याग्नेः सोऽयं विश्वकर्मादक्षिणस्यां दिशि स्थितः ।  
</details>

<details open><summary>विश्वास-प्रस्तुतिः</summary>

तस्य॑ रथस्व॒नश्च॒ रथे॑चित्रश्च सेनानिग्राम॒ण्यौ॑   ।
मे॒न॒का च॑॑ सहज॒न्या चा᳚फ्स॒रसौ॑ ।  
</details>

<details><summary>मूलम्</summary>

तस्य॑ रथस्व॒नश्च॒ रथे॑चित्रश्च सेनानिग्राम॒ण्यौ॑   ।
मे॒न॒का च॑॑ सहज॒न्या चा᳚फ्स॒रसौ॑ ।  
</details>

<details><summary>सायण-टीका</summary>

तस्य रथस्वनः सेनानी रथेचित्रो ग्रामणीः मेनकेति सहजन्येति चाप्सरसोर्नामधेयम् ।  
</details>

<details open><summary>विश्वास-प्रस्तुतिः</summary>

द॒ङ्ख्ष्णवᳶ॑ प॒शवो॑ हे॒तिᳶ पौरु॑षेयो व॒धᳶ प्रहे॑तिः+++( तेभ्यो॒ नम॒स् , ते नो॑ मृडयन्तु॒ ते यन्द्वि॒ष्मो यश्च॑ नो॒ द्वेष्टि॒ , तव्ँवो॒ जम्भे॑ दधामि )+++  ।   
</details>

<details><summary>मूलम्</summary>

द॒ङ्ख्ष्णवᳶ॑ प॒शवो॑ हे॒तिᳶ पौरु॑षेयो व॒धᳶ प्रहे॑तिः+++( तेभ्यो॒ नम॒स् , ते नो॑ मृडयन्तु॒ ते यन्द्वि॒ष्मो यश्च॑ नो॒ द्वेष्टि॒ , तव्ँवो॒ जम्भे॑ दधामि )+++  ।   
</details>

<details><summary>सायण-टीका</summary>

दङ्क्ष्णवो दंशनशीला व्याघ्रादयो हेतिः ।   संग्रामे पुरुषसंबन्धी यो वघः स प्रहेतिः ।   
</details>

<details open><summary>विश्वास-प्रस्तुतिः</summary>

अ॒यम्प॒श्चाद्वि॒श्वव्य॑चाः   ।   
तस्य॒ रथ॑प्रोत॒श्चास॑मरथश्च सेनानिग्राम॒ण्यौ᳚    ।   
प्र॒म्लोच॑न्ती चा॒नु॒म्लोच॑न्ती चाफ्स॒रसौ॑    
स॒र्पा हे॒तिर्व्या॒घ्राᳶ प्रहे॑तिः +++(तेभ्यो॒ नम॒स् , ते नो॑ मृडयन्तु॒  ते यन्द्वि॒ष्मो यश्च॑ नो॒ द्वेष्टि॒ , तव्ँवो॒ जम्भे॑ दधामि )+++ ।   
</details>

<details><summary>मूलम्</summary>

अ॒यम्प॒श्चाद्वि॒श्वव्य॑चाः   ।   
तस्य॒ रथ॑प्रोत॒श्चास॑मरथश्च सेनानिग्राम॒ण्यौ᳚    ।   
प्र॒म्लोच॑न्ती चा॒नु॒म्लोच॑न्ती चाफ्स॒रसौ॑    
स॒र्पा हे॒तिर्व्या॒घ्राᳶ प्रहे॑तिः +++(तेभ्यो॒ नम॒स् , ते नो॑ मृडयन्तु॒  ते यन्द्वि॒ष्मो यश्च॑ नो॒ द्वेष्टि॒ , तव्ँवो॒ जम्भे॑ दधामि )+++ ।   
</details>

<details><summary>सायण-टीका</summary>

अथ तृतीयमन्त्रमाह— अयं पश्चादिति ।   विश्वं व्यचति प्राप्नोतीति विश्वव्यचाः ।   सर्वमन्यत्पूर्ववद्व्याख्येयम् ।  
</details>

<details open><summary>विश्वास-प्रस्तुतिः</summary>

अ॒यमु॑त्त॒राथ्स॒य्ँयद्व॑सुः  ।     
तस्य॑ सेन॒जिच्च॑ सु॒षेण॑श्च सेनानिग्राम॒ण्यौ॑    ।   
वि॒श्वाची॑ च घृ॒ताची॑ चाफ्स॒रसौ ।   
आपो॑ हे॒तिर्वात॒ᳶ प्रहे॑तिः +++(तेभ्यो॒ नम॒स् , ते नो॑ मृडयन्तु॒  ते यन्द्वि॒ष्मो यश्च॑ नो॒ द्वेष्टि॒ , तव्ँवो॒ जम्भे॑ दधामि )+++ ।   
</details>

<details><summary>मूलम्</summary>

अ॒यमु॑त्त॒राथ्स॒य्ँयद्व॑सुः  ।     
तस्य॑ सेन॒जिच्च॑ सु॒षेण॑श्च सेनानिग्राम॒ण्यौ॑    ।   
वि॒श्वाची॑ च घृ॒ताची॑ चाफ्स॒रसौ ।   
आपो॑ हे॒तिर्वात॒ᳶ प्रहे॑तिः +++(तेभ्यो॒ नम॒स् , ते नो॑ मृडयन्तु॒  ते यन्द्वि॒ष्मो यश्च॑ नो॒ द्वेष्टि॒ , तव्ँवो॒ जम्भे॑ दधामि )+++ ।   
</details>

<details><summary>सायण-टीका</summary>

अथ चतुर्थमन्त्रमाह— अयमुत्तरादिति संयत्प्राप्तं वसु धनं यस्याग्नेः सोऽयं संयद्वसुः।   सोऽग्निरुत्तरादुत्तरस्यां दिशि वर्तते ।   शेषं पूर्वेवत् ।   
</details>

<details open><summary>विश्वास-प्रस्तुतिः</summary>

अ॒यमु॒पर्य॒र्वाग्व॑सुः   ।   
तस्य॒ तार्ख्ष्य॒श्चारि॑ष्टनेमिश्च सेनानिग्राम॒ण्यौ॑    ।   
उ॒र्वशी॑ च पू॒र्वचि॑त्तिश्चाफ्स॒रसौ॑    ।   
वि॒द्युद्धे॒तिर॑व॒स्फूर्ज॒न्प्रहे॑तिः ।   
</details>

<details><summary>मूलम्</summary>

अ॒यमु॒पर्य॒र्वाग्व॑सुः   ।   
तस्य॒ तार्ख्ष्य॒श्चारि॑ष्टनेमिश्च सेनानिग्राम॒ण्यौ॑    ।   
उ॒र्वशी॑ च पू॒र्वचि॑त्तिश्चाफ्स॒रसौ॑    ।   
वि॒द्युद्धे॒तिर॑व॒स्फूर्ज॒न्प्रहे॑तिः ।   
</details>

<details><summary>सायण-टीका</summary>

अथ पञ्चममन्त्रमाह— अयमुत्तर्यर्वादिति ।   अर्वाग्वसुरधोमुखत्वेन वसुनो मेघाद्भूमौ पतनाद्वैद्युतोऽग्निस्तथोच्यते ।   स चोपर्यूर्ध्वायां दिशि प्रवर्तते ।  भयहेतुप्रकाशा विद्युत् ।   मारकोऽशनिरवस्फूर्जन् ।  
</details>

<details open><summary>विश्वास-प्रस्तुतिः</summary>

तेभ्यो॒ नमः॑ ।   
</details>

<details><summary>मूलम्</summary>

तेभ्यो॒ नमः॑ ।   
</details>

<details><summary>सायण-टीका</summary>

एतेषु पञ्चस्वपि मन्त्रेष्वनुषञ्जनीयं शेषमाह—
तेभ्यो नमस्त इति ।   योऽयमग्निर्यौ च सेनानिग्रामण्यौ ये चाप्सरसौ यौ च हेतिप्रहेती तेभ्यः सर्वेभ्यो नमोऽस्तु ।
</details>

<details open><summary>विश्वास-प्रस्तुतिः</summary>

ते नो॑ मृडयन्तु  ।   
</details>

<details><summary>मूलम्</summary>

ते नो॑ मृडयन्तु  ।   
</details>

<details><summary>सायण-टीका</summary>

ते सर्वे नोऽस्मान्मृडयन्तु सुखयन्तु ।  
</details>

<details open><summary>विश्वास-प्रस्तुतिः</summary>

ते यन्द्वि॒ष्मो यश्च॑ नो॒ द्वेष्टि॒ , तव्ँवो॒ जम्भे॑ दधामि ।
</details>

<details><summary>मूलम्</summary>

ते यन्द्वि॒ष्मो यश्च॑ नो॒ द्वेष्टि॒ , तव्ँवो॒ जम्भे॑ दधामि ।
</details>

<details><summary>सायण-टीका</summary>

यं वैरिणं ते वयं द्विष्मो यश्च वैरी नोऽस्मान्द्वेष्टि तं वैरिणं युष्माभिरनुगृहितोऽहं वो   २०५५ युष्माकं जम्भे विदारितास्ये दधामि स्थापयामि ।  

एतैर्मन्त्रैः साध्यमुपधानं विधत्ते—
“पञ्चचोडा उप दधात्यप्सरस एवैतमेता भूता अमुष्मिल्ँ लोक उप शेरेऽथो तनूपानीरेवैता यजमानस्य” [सं. का. ५ प्र. ३ अ. ७] इति।  
चूड संवरण इत्यास्माद्धातोरुत्पन्नश्चोडाशब्दः ।   नाकसदामुपरि च्छिद्रावरणार्थत्वादेता इष्टकाश्चोडा इत्युच्यन्ते ।   पञ्चसंख्याकाश्चोडाः पञ्चचाडोस्तासामु पधाने सत्येता इष्टका अप्सरस एव भूताः स्वर्गे लोक एनं यजमानमुपशेरते ।   अपि च, एता अप्सरसो यजमानस्य तनूपानीरेव शरीरपालनपरा एव ।  
उपधानकाले ध्यानविशेषं विधत्ते— “यं द्विष्यात्तमुपदधद्ध्यायेदेताभ्य एवैनं देवताभ्य आ वृश्चाति ताजगार्ति मार्छति” (सं. का. ५ प्र. ३ अ. ७) इति।  
यजमानो यं पुरुषं द्विष्यात्तं द्वेष्यमध्वर्युरुपधानं कुर्वन्ध्यायेत् ।   तेन ध्यानेनैताभ्य एवाग्निसेनान्यादिभ्यो देवताभ्य एनं द्वेष्यमावृश्चति सर्वतो विच्छिन्नं करोति ।   ताजगार्तिमार्छति तदानीमेव मरणं प्राप्नोति ।  

नाकसदामुपरि पञ्चचोडोपधानं विधत्ते— “उत्तरा नाकसद्भ्य उप दधाति यथा जायामनीय गृहेषु निषादयति तादृगेव तत्” [सं. का. ५ प्र. ३ अ. ७] इति।  
गृहस्थानीया नाकसदो जायास्थानीयाः पञ्चचोडाः ।  
तत्रायं पश्चादिति तृतीयमन्त्रेणोपधेया येयमिष्टका तस्याश्चरमत्वं विधत्ते— “पश्चात्प्राचीमुत्तरामुप दधाति तस्मात्पश्चात्प्राची पत्न्यन्वास्ते” [सं. का. ५ प्र. ३ अ. ७] इति।  
यस्मात्पश्चिमायां दिशि प्राङ्मुखत्वेनापेधेया इ (मि) ष्टका (कां) चरमत्वे नोपधत्ते तस्मात्पश्चिमायां दिश्यवस्थाय प्राङ्मुखी पत्नी गार्हपत्यमुपविशति ।   
</details>

<details open><summary>विश्वास-प्रस्तुतिः</summary>

आ॒योस्त्वा॒ सद॑ने सादया॒मि ।
</details>

<details><summary>मूलम्</summary>

आ॒योस्त्वा॒ सद॑ने सादया॒मि ।
</details>

<details><summary>सायण-टीका</summary>

कल्पः—“आयोस्त्वा सदने सादयामीति स्वयमातृण्णामभिमृश्याश्वेनोपप्राप्य   २०५६ परमेष्ठी त्वा सादयतु दिवः पृष्ठ इत्यविदुषा ब्राह्मणेन सह मध्येऽग्नेरुषदधाति” इति।   अभिमर्शनमन्त्रपाठस्तु— आयोस्त्वेति ।   एति निरन्तरं गच्छतीत्यायुरादित्यः ।   
</details>

<details open><summary>विश्वास-प्रस्तुतिः</summary>

अव॑तश्छा॒याया॒न्नमः॑ ।  
</details>

<details><summary>मूलम्</summary>

अव॑तश्छा॒याया॒न्नमः॑ ।  
</details>

<details><summary>सायण-टीका</summary>

स च सर्वं जगदवति ।  तस्मादवत आयोश्छायायां सत्यां संतापपरिहारेण शौत्ये कृते सतीत्यर्थः ।   सदनेऽस्मिन्स्थाने हे इष्टके त्वां सादयामि ।   
</details>

<details open><summary>विश्वास-प्रस्तुतिः</summary>

स॒मु॒द्राय॒ नमः॑ ।
</details>

<details><summary>मूलम्</summary>

स॒मु॒द्राय॒ नमः॑ ।
</details>

<details><summary>सायण-टीका</summary>

समुद्राय समुद्रसद्रृशायाऽऽदित्याय नमोऽस्तु ।  
</details>

<details open><summary>विश्वास-प्रस्तुतिः</summary>

स॒मु॒द्रस्य॒ चख्ष॑से । ।
</details>

<details><summary>मूलम्</summary>

स॒मु॒द्रस्य॒ चख्ष॑से । ।
</details>

<details><summary>सायण-टीका</summary>

समुद्रस्य चक्षसे प्रकाशकाय नमोऽस्तु ।  
</details>

<details open><summary>विश्वास-प्रस्तुतिः</summary>

प॒र॒मे॒ष्ठी त्वा॑ सादयतु ।

दि॒वᳶ पृ॒ष्ठे व्यच॑स्वती॒म् प्रथ॑स्वतीव्ँवि॒भूम॑तीम्प्र॒भूम॑तीम्परि॒भूम॑तीम्  ।  
</details>

<details><summary>मूलम्</summary>

प॒र॒मे॒ष्ठी त्वा॑ सादयतु ।

दि॒वᳶ पृ॒ष्ठे व्यच॑स्वती॒म् प्रथ॑स्वतीव्ँवि॒भूम॑तीम्प्र॒भूम॑तीम्परि॒भूम॑तीम्  ।  
</details>

<details><summary>सायण-टीका</summary>

उपधानमन्त्रपाठस्तु— परमेष्ठी त्वेति ।   परम उत्कृष्टे सत्यलोके तिष्ठतीति परमेष्ठी ब्रह्मा ।   स त्वा दिवः पृष्ठे स्वर्गस्योपरि सादयतु ।   कीदुशीं त्वां, व्यचस्वतीमभिव्यक्तिमतीं, प्रथस्वतीं विस्तारवतीं, विभूमतीं विविधनूतनोत्पादनशक्तिमतीं, प्रभूमतीं प्रभूत्वश क्तिमतीं, परिभूमतीं परसैन्यपराभवशक्तिमतीम् ।
</details>

<details open><summary>विश्वास-प्रस्तुतिः</summary>

दिव॑य्ँयच्छ ।  
</details>

<details><summary>मूलम्</summary>

दिव॑य्ँयच्छ ।  
</details>

<details><summary>सायण-टीका</summary>

दिवं यच्छ स्वर्गभोगं यजमाना धनितया नियतं कुरु।  
</details>

<details open><summary>विश्वास-प्रस्तुतिः</summary>

दिव॑न्दृꣳह ।  
</details>

<details><summary>मूलम्</summary>

दिव॑न्दृꣳह ।  
</details>

<details><summary>सायण-टीका</summary>

दिवं दृंह द्युलोके भोगं दृढी कुरु ।   
</details>

<details open><summary>विश्वास-प्रस्तुतिः</summary>

दिव॒म्मा हिꣳ॑सीः ।
</details>

<details><summary>मूलम्</summary>

दिव॒म्मा हिꣳ॑सीः ।
</details>

<details><summary>सायण-टीका</summary>

दिवं मा हिंसीर्दिवंद्युलोकभोगं मा विनाशय ।  
</details>

<details open><summary>विश्वास-प्रस्तुतिः</summary>

विश्व॑स्मै प्रा॒णाया॑पा॒नाय॑ व्या॒नायो॑दा॒नाय॑ प्रति॒ष्ठायै॑ च॒रित्रा॑य॒ सूर्य॑स्त्वा॒भि पा॑तु ।
</details>

<details><summary>मूलम्</summary>

विश्व॑स्मै प्रा॒णाया॑पा॒नाय॑ व्या॒नायो॑दा॒नाय॑ प्रति॒ष्ठायै॑ च॒रित्रा॑य॒ सूर्य॑स्त्वा॒भि पा॑तु ।
</details>

<details><summary>सायण-टीका</summary>

विश्वस्मै सर्वस्मै प्राणापानव्यानोदानाख्यवायुवृत्तिलाभाय, प्रतिष्ठायै स्वगृहे स्थितिलाभाय, चरित्राय शास्त्रीयाचरणाय, प्राणिनामेतस्य सर्वस्य सिद्ध्यर्थमयं सूर्यस्त्वामभितः षातु रक्षतु ।
</details>

<details open><summary>विश्वास-प्रस्तुतिः</summary>

म॒ह्या स्व॒स्त्या छ॒र्दिषा॒ शन्त॑मेन

तया॑ दे॒वत॑याङ्गिर॒स्वद्ध्रु॒वा सी॑द ।    
</details>

<details><summary>मूलम्</summary>

म॒ह्या स्व॒स्त्या छ॒र्दिषा॒ शन्त॑मेन

तया॑ दे॒वत॑याङ्गिर॒स्वद्ध्रु॒वा सी॑द ।    
</details>

<details><summary>सायण-टीका</summary>

केन रक्षणमिति तदुच्यतेमह्यास्वस्त्या महत्या योगक्षेमसंपत्त्या, शंतमेन च्छर्दिषाऽत्यन्तसुखकारिणा दीप्तिविशेषेण ।   तव स्वामिभूतया देवतयाऽनुगृहीता स्थिरा सती सीदेहोपविश ।   अङ्गिरस्वदङ्गिरसां चयनानुष्ठाने यथा त्वं ध्रुवा स्थिता तद्वत् ।   
</details>

<details open><summary>विश्वास-प्रस्तुतिः</summary>

प्रोथ॒दश्वो॒ न यव॑से अवि॒ष्यन्य॒दा म॒हस्स॒व्ँवर॑णा॒द्व्यस्था᳚त् ।    
आद॑स्य॒ वातो॒ अनु॑ वाति शो॒चिरध॑ स्म ते॒ व्रज॑नङ्कृ॒ष्णम॑स्ति ॥   [9]  
</details>

<details><summary>मूलम्</summary>

प्रोथ॒दश्वो॒ न यव॑से अवि॒ष्यन्य॒दा म॒हस्स॒व्ँवर॑णा॒द्व्यस्था᳚त् ।    
आद॑स्य॒ वातो॒ अनु॑ वाति शो॒चिरध॑ स्म ते॒ व्रज॑नङ्कृ॒ष्णम॑स्ति ॥   [9]  
</details>

<details><summary>सायण-टीका</summary>

कल्पः— “प्रोथ दश्व इत्युत्तरेंऽसे विकर्णीम्” इति ।   पाठस्तु– प्रोथदश्वो नेति ।   अयमग्निरश्वो नाश्व इव प्रोथत्प्रोथति जाज्वल्यमानः शब्दं करोति ।   दृष्टान्तभूतोऽश्वः कथं शब्दं करोतीति तदुच्यते–यदा महो महतः संवरणादश्वशालारूपात्संवृत्तस्थानाद्व्यस्थाद्विनिर्गच्छति तदानीमरण्ये यवसेऽवि ष्यन्घासार्थं गमिष्यञ्शब्दं करोति ।   आदतोऽनन्तरमस्य शब्दं कुर्वतोऽग्नेः शोचिरनु दीप्तिमनु वातो वाति वायुः प्रवर्तते ।   अग्निज्वालाशब्दसमूनन्तरमेव वायो रवश्यं प्रवृत्तेरयमग्निर्वायुसखा इति लोकेऽभिधीयते ।   अधशब्दो वर्गचतुर्थयुक्तोप्यानत्तर्यमेवाऽऽचष्टे ।   हेऽग्ने तव ज्वालाया वायुसंयोगानन्तरं व्रजनपरण्यगमन स्थानं कृष्णमस्ति दाहेन कृष्णवर्णमेवावभासते।  
२०५७ आयोस्त्वेत्यादिमन्त्रसाध्यमुपधानं विधत्ते— “स्वयमातृण्णां च विकर्णीं चोत्तमे उप दधाति प्राणो वै स्वयमातृण्णाऽऽयुर्विकर्णी प्राणं चैवाऽऽयुश्च प्राणानामुत्तमौ धत्ते तस्मात्प्राणश्चाऽऽयुश्च प्राणाना मुत्तमौ” (सं. का. ५ प्र. ३ अ. ७) इति।  
स्वयमातृण्णा स्वतश्छिद्रेष्टका पूर्वमप्युक्ता ।   उत्तरेंऽसे संस्पृष्ठा सती वामभागे विभक्तः कर्ण इवावभासमानत्वादियमिष्टका विकर्णीत्युच्यते ।   या स्वयमातृण्णा या च विकर्णी ते उभे अत्युत्तमे उपदध्यात् ।   सर्वासामिष्टकानामवसाने तयोरुपधानमित्यर्थः ।   स्वयमातृण्णायाः प्राणरूपत्वाद्विकर्ण्याश्चाऽऽयुःस्वरूपत्वात्तयोरुत्तमत्वे सति चक्षुरादीनां प्राणानां मध्ये श्वासरूपमायुश्चोत्तमत्वेन धृतवान्भवति ।   तस्माल्लोकेऽपि श्वासायुषी सर्वेषां प्राणानामितरेषां मध्य उत्तमे ।   तयोः स्थितयोश्चक्षुरादीन्द्रियवैकल्यमपि सहन्ते ।  
अन्यासामिष्टकानामुपरि यथैते इष्टके उपहिते तथा तयोरुपर्यन्येष्टकोपधानमसक्तिं वारयितुं निषेधति— “नाम्यामुत्तरामिष्टकामुप दध्याद्यदन्यामुत्तरमिष्टकामुपदध्यात्पशूनां च यजमानस्य च प्राणं चाऽऽपुश्चापि दध्याद्यदस्मान्नन्योत्तरेष्टकोपधेया” (सं. का. ५ प्र. ३ अ.  ७) इति।  
एतयोरुपर्यन्येष्टकोपधाने श्वासायुषी छादिते भवतः ।   तस्मादन्यां नोपदध्यात् ।   प्रथमचितौ या स्वयमातृण्णा सा भूमित्वेन स्तुता, मध्यमचितावन्तरिक्ष त्वेन ।   इदानीं पञ्चमचितौ द्युलोकत्वेन स्तौति— “स्वयमातृण्णामुप दधात्यसौ वै स्वयमातृण्णाऽमूमवोप धत्ते” (सं. का. ५ प्र. ३ अ. ७) इति ।   उपधानात्प्रागश्वोपघ्रापणं विधत्ते— “अश्वमुप घ्रापधति प्राणमेवास्यां दधात्यथो प्राजापत्यो वा अश्वः प्रजा पतिनैवाग्निं चिनुते” [सं. का. ५ प्र. ३ अ. ७] इति।  
इष्टकाछिद्रं प्रशंसति— “स्वयमातृण्णा भवति प्राणानामुत्सृष्ट्या अथो सुवर्गस्य लोकस्यानुख्यात्यै” (सं. का. ५ प्र. ३ अ. ७) इति ।  

विकर्णी प्रशंसति–  २०५८ “एषा वै देवानां विक्रान्तिर्यद्विकर्णी यद्विकर्णीमुपदधाति देवानामेव विकान्तिमनु वि क्रमते” [सं. का. ५ प्र. ३ अ. ७] इति।  
विकर्ण्या एव पराक्रमरूपत्वात्तदुपधानेन यजमानोऽपि देववत्पराक्रमवान्भवति ।   उत्तरांसरूप देशं विधत्ते– “उत्तरत उप दधाति तस्मादुत्तरत उपचारोऽग्निः” (सं. का. ५ प्र. ३ अ. ७) इति।  
येषूपचारेषु देशविशेषो न विहितस्ते सर्वेऽपि वह्नेरुत्तरतः स्थित्वा कर्तव्याः ।   तद्यथाब्रह्मवरणान्वाधानजपादयः ।  
अथैतस्या उपधान आदस्य वातो अनु वाति शोचिरिति वायुवाचिशब्दयुक्तामृचं विनियुङ्क्ते—“वायुमती भवति समिद्ध्यै” (सं. का. ५ प्र. ३ अ. ७) इति ।  
सति हि वायावग्निः समिध्यते ।   अत्र विनियोगसंग्रहः— अयं पुरः पञ्चचोडास्तेभ्य इत्यनुषज्यते ।  
आ स्पृशेत्स्वयमातृण्णां षरमेष्ठीति सादयेत् ॥  

प्रोथद्विकर्णीमादध्यान्मन्त्रा अष्टाविहेरिताः ॥    
इति श्रीमत्सायणाचार्यविरचिते माधवीये वेदार्थप्रकाशे कृष्णयजुर्वेदीयतैत्तिरीयसंहिताभाष्ये चतुर्थकाण्डे चतुर्थप्रपाठके तृतीयोऽनुवाकः ॥     ३॥    
</details>

चतुर्थकाण्डे चतुर्थप्रपाठके चतुर्थोऽनुवाकः