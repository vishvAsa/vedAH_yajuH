---
title: १३ स्रुग्-व्यूहनादिः

---
१-२ अनुष्टुप्  
१२ पुरस्तात् ज्योतिस्त्रिष्टुप्  
१४ त्रिष्टुप्  
प्रजापतिर्ऋषिः  

<div class="js_include" url="/vedAH_yajuH/taittirIyam/saMhitA/yajuH/sarva-prastutiH/1/1_darshapUrNamAsAdi/13_srug-vyUhanAdiH/vAjasya_mA.md"  newLevelForH1="5" includeTitle="false"> </div>  


____

<details><summary>भास्करोक्त-विनियोगः</summary>

जुह्वा परिधीननक्ति
</details>

<details open><summary>विश्वास-प्रस्तुतिः</summary>

वसु॑भ्यस् त्वा +++(अनज्मि)+++।   
रु॒द्रेभ्य॑स्त्वा +++(अनज्मि)+++।   
आ॒दि॒त्येभ्य॑स्त्वा +++(अनज्मि)+++।  
</details>

<details><summary>Keith</summary>

To the Vasus thee, to the Rudras thee, to the Adityas thee!
</details>

<details><summary>मूलम् (संयुक्तम्)</summary>

वसु॑भ्यस्त्वा रु॒द्रेभ्य॑स्त्वाऽऽदि॒त्येभ्य॑स्त्वा ।
</details>

<details><summary>मूलम्</summary>

वसु॑भ्यस्त्वा  +++(अनज्मि)+++ ।   
रु॒द्रेभ्य॑स्त्वा  +++(अनज्मि)+++ ।   
आ॒दि॒त्येभ्य॑स्त्वा  +++(अनज्मि)+++  ।
</details>

<details><summary>भट्टभास्कर-टीका</summary>

5-7जुह्वा परिधीननक्ति - वसुभ्य इति ॥ (वस्वर्थं त्वां) अनज्मीति शेषः । वस्वादितृप्तये त्वामनज्मीति मध्यमदक्षिणोत्तराणां क्रमेण मन्त्राः, वस्वादयश्च वेदिपरिग्रहार्थमागताः एतेन परिध्यञ्जनेन प्रीयन्त इति ॥
</details>

____

<details><summary>भास्करोक्त-विनियोगः</summary>

स्रुक्षु प्रस्तरम् अनक्ति।  
तत्र जुह्वाम् अग्राण्य् अनक्ति।
</details>

<details open><summary>विश्वास-प्रस्तुतिः</summary>

अ॒क्तꣳ +++(प्रस्तरं)+++ रिहा॑णा+++(=लिहाना)+++  
</details>

<details><summary>Keith</summary>

Licking the anointed
</details>


<details><summary>मूलम् (संयुक्तम्)</summary>

अ॒क्तꣳ रिहा॑णा वि॒यन्तु॒ वयः॑ । प्र॒जाय्ँ योनि॒म्मा निर्मृ॑ख्ष॒मा प्या॑यन्ता॒माप॒ ओष॑धयो म॒रुता॒म्पृष॑तयस्स्थ॒ दिव᳚म् [22]ग॒च्छ॒ ततो॑ नो॒ वृष्टि॒मेर॑य ।
</details>


<details><summary>मूलम्</summary>

अक्तꣳ रिहा॑णा ...
</details>

<details><summary>भट्टभास्कर-टीका</summary>

8स्रुक्षु प्रस्तरमनक्ति ; तत्र जुह्वामग्राण्यनक्ति - अक्तमिति परोष्णिहा त्रिपदया भूतेन्द्रियवस्वक्षरया ॥   
अक्तं कृताञ्जनमिमं प्रस्तरं रिहाणाः लिहानाः आस्वादयन्तस्ते वक्ष्यमाणाः रश्मयः । लिह आस्वादने, स्वरितेत्, वर्णव्यत्ययेन लकारस्य रेफः, व्यत्ययेनानुदात्तेत्त्वमाश्रित्यात्मनेपदम् (पा.सू. 1.3.12), लसार्वधातुकानुदात्तत्वं (पा.सू. 6.1.186) च कृतमिति मन्यामहे । वृषादिषु (पा.सू. 6.1.203) वाऽयं द्रष्टव्यः ॥
</details>



___________
<details><summary>भास्करोक्त-विनियोगः</summary>

उपभृति मध्यान्यनक्ति
</details>

<details open><summary>विश्वास-प्रस्तुतिः</summary>

वि॒यन्तु॒+++([पादादित्वान्न निहन्यते स्वरः])+++ वयः॑+++(=पक्षिणः [आदित्य-रश्मयः])+++ ।  
</details>

<details><summary>Keith</summary>

let the birds go asunder.
</details>

<details><summary>मूलम्</summary>

वि॒यन्तु॒ वयः॑ ।
</details>

<details><summary>भट्टभास्कर-टीका</summary>

9उपभृति मध्यान्यनक्ति - वियन्त्विति ॥ वय इति वेर्बहुवचनमिति यास्कः (नि. 2.6) । 'वेञो डित्' (वातेर्डिच्च) (उ.सू. 583) इति विधीयमान इण्प्रत्ययो वेतेरपि भवति, डित्त्वाट्टिलोपः (पा.सू. 6.4.143) । वयः प्रजनिष्णवः आदित्यरश्मयः एतल्लेहनेन वियन्तु बृद्ध्यर्थं गर्भं धारयन्तु । पादादित्वान्न निहन्यते । वी गतिप्रजननकान्त्यसनखादनेषु ॥
</details>


__________
<details><summary>भास्करोक्त-विनियोगः</summary>

ध्रुवायां मूलम् अनक्ति
</details>

<details open><summary>विश्वास-प्रस्तुतिः</summary>

प्र॒जाय्ँ योनि॒म् मा निर्मृ॑ख्ष॒म्+++(=विनीनशं)+++ ॥  
</details>

<details><summary>Keith</summary>

May I not brush offspring and the organ.
</details>

<details><summary>मूलम्</summary>

।
प्र॒जाय्ँ योनि॒म्मा निर्मृ॑ख्षम् ॥
</details>

<details><summary>भट्टभास्कर-टीका</summary>

ध्रुवायां मूलमनक्ति - प्रजामिति ॥ अहं प्रजां, योनिं च तत्कारणभूतं अन्नादिकं, मा निर्मृक्षं मा विनीनशं, अपितु वर्धयितुमिच्छामि ; तस्मात्तद्वृद्ध्यर्थं वियन्तु वय इति । मृशेः 'शल इगुपधादनिटः क्सः' (पा.सू. 3.1.45) इति च्लेः क्सादेशः । कृदुत्तरपदप्रकृतिस्वरेण (पा.सू. 6.2.139) प्रजाशब्दोऽन्तोदात्तः ॥

अत्र, प्रथमद्वितीयपादावष्टाक्षरौ तृतीयो द्वादशाक्षरो यस्यास्तां परोष्णिहमाचक्षते । इह तु तृतीयोष्टाक्षरः पादः, 'द्वादशाक्षरः आष्टाक्षरतायाः ; प्रतिक्रामति' इति ; प्रथमद्वितीयौ पञ्चाक्षरौ, 'अष्टाक्षर आ चतुरक्षरतायाः प्रतिक्रामति' इति ॥

</details>


<details><summary>प्रदीपसिंहः</summary>

- (तृतीयतुरीयौ द्वादशाक्षरौ यस्यास्तां परोष्णिहेत्याचक्षते । इति....   
  अष्टाक्षरः प्रथमः पादः । आचतुरक्षरतायाः प्रतिक्रमन्ति इति प्रथमद्वितीयौ पञ्चाक्षरवभूताम् य़ द्वादशाक्षर अष्टाक्षरतायाः प्रतिक्रामन्तीति तृतीयोष्टाक्षरो भूत् ।
- मैसूर् पुस्तके-तलटिप्पन्याम् - अष्टाक्षराः आ चतुरक्षरतायाः प्रतिक्रामन्ति इथि प्रथमद्वितीयौ पञ्चाक्षरावभूताम् । द्वादशाक्षराः आ अष्टाक्षरतायाः प्रतिक्रामन्ति इति तृतीयोष्टाक्षरोभूत् -इति पाठान्तराणि सन्ति)
</details>


____

<details><summary>भास्करोक्त-विनियोगः</summary>

आहवनीये प्रस्तरं प्रहरति
</details>

<details open><summary>विश्वास-प्रस्तुतिः</summary>

आप्या॑यन्ता॒म् आप॒ ओष॑धयः ।  
म॒रुता॒म् पृष॑तयस्+++(=बिन्दुमत्यः [अश्वाः])+++ स्थ।
+++(हे प्रस्तर!)+++ दिव॑ङ् गच्छ ।  
ततो॑ नो॒ वृष्टि॒म् एर॑य ।+++(एकपदागायत्री)+++
</details>

<details><summary>Keith</summary>

Swell, ye waters and plants.  
Ye are the spotted steeds of the Maruts.  
Fare to the sky [1], thence bring us rain.
</details>

<details><summary>मूलम् (संयुक्तम्)</summary>

आ प्या॑यन्ता॒माप॒ ओष॑धयो म॒रुता॒म्पृष॑तयस्स्थ॒ दिव᳚म् [22]ग॒च्छ॒ ततो॑ नो॒ वृष्टि॒मेर॑य
</details>


<details><summary>मूलम्</summary>

आप्या॑यन्ता॒माप॒ ओष॑धयः ।  
म॒रुता॒म्पृष॑तयस्स्थ ।  
दिव॑ङ्गच्छ ।  +++(द्विपदा जगती)+++  
ततो॑ नो॒ वृष्टि॒मेर॑य । +++(एकपदा गायत्री)+++
</details>

<details><summary>भट्टभास्कर-टीका</summary>

11आहवनीये प्रस्तरं प्रहरति - आप्यायन्तामिति यजुरादिकया 'दिवं गच्छ' इत्येकपदया जगत्या, 'ततो नः' इत्येकपदया च गायत्र्या ॥

हे प्रस्तर अनेन त्वत्प्रहरणेन आप ओषधयश्च आप्यायन्तां वर्धन्ताम्, वर्षेण ह्यपामोषधीनां च वृद्धौ प्रजा योनयश्च वर्धयितुं शक्यन्त इति । ओषधिशब्दस्य दासीभारादित्वात् (पा.सू. 6.2.42) पूर्वपदप्रकृतिस्वरत्वम् । ओषशब्दो घञन्तः ।   
कथमेतत्प्रहरणेन तासामाप्यायनमित्यत आह - मरुतां पृषतयः अश्वाः स्थ, मरुतामश्वा इव शीघ्रगतिस्त्वमसीति यावत् । अश्वापेक्षया बहुवचनम् । पृषु वृषु सेचने, 'वर्तमाने पृषद्बृहन्महज्जगच्छतृवच्च' (उ.सू. 250) इत्यतिप्रत्ययान्तो निपातितः, व्यत्ययेन शः, 'उगितश्च' (पा.सू. 4.1.6) इति ङीप्, वर्णव्यत्ययेन ह्रस्वत्वम्, लसार्वधातुकानुदात्तत्वे (पा.सू. 6.1.186) धातुस्वरः, 'शतुरनुमः' (पा.सू. 6.1.173) इत्याद्युदात्तत्वं बहुलवचनादेव न क्रियते शस्वरश्च । वृषादिर्वाऽयं द्रष्टव्यः (पा.सू. 6.1.203) ।

भवत्वेवं शीघ्रगतित्वं, किमेतावता तासां वृद्धिरित्यत आह - दिवमादित्यं शीघ्रं गच्छ ।  
ततः किमित्यत आह - ततः आदित्यमण्डलादस्माकं वृष्टिमेरय आगमय । एवं च कृते अपामोषधीनां चाप्यायनं भविष्यति । ततश्च प्रजायोन्योर्वृद्धिश्च भविष्यति । 'मन्त्रे वृष' (पा.सू. 3.3.96) इति वृषेः क्तिनः उदात्तत्वं विधीयमानं बहुलवचनान्न क्रियते । यद्वा - वृष्टिहेतुरादित्यरश्मिः वृष्टिः । करणे क्तिन् । तामेरय अस्मदभिमुखं प्रेरय । उदात्तविधौ भावाधिकारादत्र न भवति ॥
</details>




____

<details><summary>भास्करोक्त-विनियोगः</summary>

आहवनीयम् उपतिष्ठते
</details>

<details open><summary>विश्वास-प्रस्तुतिः</summary>

आ॒यु॒ष्पा अ॑ग्ने॒ ऽस्य्, आयु॑र् मे पाहि ।  
च॒ख्षु॒ष्पा अ॑ग्नेऽसि । चख्षु॑र् मे पाहि ।   
</details>

<details><summary>Keith</summary>

Guardian of life art thou, O Agni, guard my life.  
Guardian of the eye art thou, O Agni, guard my eye.  
</details>

<details><summary>मूलम् (संयुक्तम्)</summary>

－ आ॒यु॒ष्पा अ॑ग्ने॒ऽस्यायु॑र्मे पाहि चख्षु॒ष्पा अ॑ग्नेऽसि॒ चख्षु॑र्मे पाहि ध्रु॒वाऽसि॒ यम्प॑रि॒धिम्प॒र्यध॑त्था॒ अग्ने॑ देव प॒णिभि॑र्वी॒यमा॑णः
</details>

<details><summary>मूलम्</summary>

आ॒यु॒ष्पा अ॑ग्ने॒ऽसि ।    
आयु॑र्मे पाहि ।  
च॒ख्षु॒ष्पा अ॑ग्नेऽसि।   
चख्षु॑र्मे पाहि ।
</details>

<details><summary>भट्टभास्कर-टीका</summary>

12आहवनीयमुपतिष्ठते - आयुष्पा इति ॥ हे अग्ने आयुष्पाः सर्वेषामायुषो रक्षकोसि । पातेर्विच् (पा.सू. 3.2.75), 'नित्यं समासेऽनुत्तरपदस्थस्य' (पा.सू. 8.3.45) इति विसर्जनीयस्य सः, 'आदेशप्रत्यययोः' (पा.सू. 8.3.59) इति षत्वम्, कृदुत्तरपदप्रकृतिस्वरत्वम् (पा.सू. 6.2.139) । तस्मादायुर्मे पाहि ।

चक्षुषश्च त्वं रक्षितासि तस्मान्मे चक्षुः पाहि अविनष्टं कुरु । 'यावद्वा अध्वर्युः प्रस्तरं प्रहरति । तावदस्यायुर्मीयते' (तै.ब्रा. 3.3.9) इत्यादि ब्राह्मणम् ॥
</details>


____

<details><summary>भास्करोक्त-विनियोगः</summary>

भूमिम् अभिमृशति
</details>

<details open><summary>विश्वास-प्रस्तुतिः</summary>

ध्रु॒वाऽसि॑ ।
</details>

<details><summary>Keith</summary>

Thou art the secure one.
</details>

<details><summary>मूलम्</summary>

ध्रु॒वाऽसि॑ ।
</details>

<details><summary>भट्टभास्कर-टीका</summary>

13भूमिमभिमृशति - ध्रुवासीति ॥ धुवा नित्या त्वमसि, तस्मान्मामपि ध्रुवं कुर्विति भावः ॥
</details>


____

<details><summary>भास्करोक्त-विनियोगः</summary>

मध्यमं परिधिम् अनुप्रहरति
</details>

<details open><summary>विश्वास-प्रस्तुतिः - ऋक्</summary>

यम् प॑रि॒धिम् प॒र्यध॑त्था॒  
अग्ने॑ +++(पादादित्वान्न निहन्यते स्वरः)+++ देव +++(दुष्टैः)+++ प॒णिभि॑र् वी॒यमा॑णः+++(=वेष्ट्यमानः)+++ ।  
तन् त॑ ए॒तम् अनु॒ जोष॑म्+++(=इष्टम्)+++ भरामि॒  
नेद् ए॒ष त्वद्-अ॑पचे॒तया॑तै+++(=अपरक्तचेता भवेत्)+++ ॥
</details>

<details><summary>Keith</summary>

The fence which thou didst put round thee  
When thou wast beset by the Panis, O god Agni,  
That do I bring here to thee that thou mayst rejoice in it,  
That it be not removed from thee.
</details>

<details><summary>मूलम्</summary>

यम्प॑रि॒धिम्प॒र्यध॑त्था॒ च अग्ने॑ देव प॒णिभि॑र्वी॒यमा॑णः । +++(वसु－८，रुद्र－११अक्षराणि)+++      
तन्त॑ ए॒तमनु॒ जोष॑म्भरामि॒ नेदे॒ष त्वद॑पचे॒तया॑तै ॥ +++(ईश－११, भव－११अक्षराणि)+++
</details>

<details><summary>भट्टभास्कर-टीका</summary>

14मध्यमं परिधिमनुप्रहरति - यमिति त्रिष्टुभा पुरस्ताज्ज्योतिषा वसुरुद्रेशभवाक्षरपदया ॥  
हे अग्ने । पादादित्वान्न निहन्यते । देव देवनादिगुणयुक्त । 'नामन्त्रिते समानाधिकरणे' (पा.सू. 8.1.73) इति पूर्वस्य विद्यमानवत्त्वात् निहन्यत एव । यं परिधिं पर्यधत्थाः परिहितवानसि । 'यद्वृत्तान्नित्यम्' (पा.सू. 8.1.66) इति निघाते निषिद्धे अट उदात्तत्वम्, 'तिङि चोदात्तवति' (पा.सू. 8.1.71) इति गतेर्निघातः, उदात्तवता तिङा गतिसमासः (पा.सू. 2.2.18) । परिधिशब्दः कृदुत्तरपदप्रकृतिस्वरेणान्तोदात्तः (पा.सू. 6.2.139) । सः पणिभिः पणिनामभिः असुरैः वीयमाणः वेष्ट्यमानः तेषां निवारणार्थं पर्यधत्थाः । व्येञः कर्मणि लकारः, व्यत्ययेन णकारः । वच्यादिसूत्रेण (पा.सू. 6.1.15) सम्प्रसारणम् ।    
तमेतं मध्यमं परिधिं तव जोषमिष्टम् । कर्मणि घञ् (पा.सू. 3.3.19) । अनुभरामि त्वामेवानुगतं हरामि प्रहरामि । 'हृग्रहोर्भश्छन्दसि' (पा.सू. 8.2.32 वा 1) इति भत्वम् । युक्तमेव खल्वेवं कर्तुमित्याह - एषः अयं परिधिः एवं नाम तवाभिमतः त्वत्तो हेतोः नेदपचेतयातै नैवापरक्तचित्तो भवेत्; यद्ययं न प्रह्रियेत, उपेक्षितोऽहमनेनाग्निनेति त्वत्तोऽपचेतयेत । तस्मात्त्वय्येवैनमनुप्रहरामि । चित संचेतने, चुरादिः, अनुदात्तेत् (पा.सू. 1.3.2), तस्माल्लेटि 'लेटोऽडाटौ' (पा.सू. 3.4.94) इत्याडागमः, 'वैतोन्यत्र' (पा.सू. 3.4.96) इत्यैत्वम्, 'निपातैर्यत्' (पा.सू. 8.1.30) इत्यादिना निघातप्रतिषेधः, पूर्ववद्गतिनिघातसमासौ, णिचश्चित्त्वादुदात्तत्वम् (पा.सू. 6.1.163) ॥
</details>


____

<details><summary>भास्करोक्त-विनियोगः</summary>

इतराव् उपसमस्यति
</details>

<details open><summary>विश्वास-प्रस्तुतिः</summary>

+++(शिष्टौ समिधौ!)+++ य॒ज्ञस्य॒ पाथ॒+++(=अन्नं)+++ उप॒ सम् इ॑तम्+++(=आप्नुतम्)+++ ।
</details>

<details><summary>Keith</summary>

Go ye two to the place of the gods.
</details>

<details><summary>मूलम्</summary>

य॒ज्ञस्य॒ पाथ॒ उप॒ समि॑तम् ।
</details>

<details><summary>भट्टभास्कर-टीका</summary>

15इतरावुपसमस्यति - यज्ञस्येति ॥ यज्ञस्य साध्यतया सम्बन्धि यत्पाथः अन्नं तद्युवामप्युपसमितं उपसंप्राप्नुतम् । अचेतनानामपि यज्ञोपयुक्तानां फलसम्बन्धः प्रतिपादितो भवति । 'उदके थुट्च' (उ.सू. 653) इत्यधिकृत्य 'अन्ने च' (उ.सू. 653) इति पातेरसुन् प्रत्ययः ॥
</details>


____

<details><summary>भास्करोक्त-विनियोगः</summary>

एतान् संस्रावेणाभिघारयति
</details>

<details open><summary>विश्वास-प्रस्तुतिः - ऋक्</summary>

सꣵस्रा॒व+++(=जुहूपभृद्भ्यां सिच्यमान आज्य-शेषः)+++भा॑गास् स्थ+इ॒षा बृ॒हन्तᳶ॑  
प्रस्तरे॒ष्ठा ब॑र्हि॒षद॑श् च दे॒वाः ।  
+++(स्तोत्ररूपम्)+++ इ॒माव्ँ वाच॑म् अ॒भि विश्वे॑ गृ॒णन्त॑ +++(=प्रशंसन्तः)+++  
आ॒सद्या॒स्मिन् ब॒र्हिषि॑ मादयध्वम् ॥  
</details>

<details><summary>Keith</summary>

Ye are sharers in the remains (of the oblation), well nourished, mighty  
Ye gods that are on the prastara and sit on the strew [2].  
Accepting this supplication, do ye all,  
Seated on this strew enjoy yourselves.
</details>

<details><summary>मूलम् (संयुक्तम्)</summary>

सꣵस्रा॒वभा॑गास्स्थे॒षा बृ॒हन्तᳶ॑ प्रस्तरे॒ष्ठा ब॑र्हि॒षद॑श्च [23]दे॒वा इ॒माव्ँ वाच॑म॒भि विश्वे॑ गृ॒णन्त॑ आ॒सद्या॒स्मिन्ब॒र्हिषि॑ मादयध्वम्
</details>
<details><summary>मूलम्</summary>

सꣵस्रा॒वभा॑गास्स्थे॒षा बृ॒हन्तᳶ॑ प्रस्तरे॒ष्ठा ब॑र्हि॒षद॑श्च दे॒वाः ।  
इ॒माव्ँ वाच॑म॒भि विश्वे॑ गृ॒णन्त॑ आ॒सद्या॒स्मिन्ब॒र्हिषि॑ मादयध्वम् ॥
</details>

<details><summary>भट्टभास्कर-टीका</summary>

16एतान्संस्रावेणाभिघारयति - संस्रावभागा इति त्रिष्टुभा चतुष्पदया ॥   
संस्राव्यत इति संस्रावः । कर्मणि घञ् (पा.सू. 3.3.19) । थाथादिस्वरेणोत्तरपदान्तोदात्तत्वम् (पा.सू. 6.2.144) । संस्रावो जुहूपभृद्भ्यां सिच्यमान आज्यशेषो भागो येषां तादृशाः स्थ भवत । लिङर्थे लेट् । बहुव्रीहौ पूर्वपदप्रकृतिस्वरत्वम् (पा.सू. 6.2.1) । 'वसवो वै रुद्रा आदित्यास्सꣳस्रावभागाः' (तै.ब्रा. 3.3.9) इत्यादि ब्राह्मणम् । कीदृशाः पुनस्त इत्याह - इषा इच्छावन्तः भा(गं)गान् लब्धुम् । इषेः क्विबन्तादर्शआदित्वादच्प्रत्ययः (पा.सू. 5.2.127) । बृहन्तः महान्तः सर्वैराराधनीयाः ।   
'प्रस्तरेष्ठा बर्हिषदश्च देवाः' इति द्वितीयः पादः । ये प्रस्तरेष्ठाः । प्रस्तरे तिष्ठन्तीति 'स्थः क च' (पा.सू. 3.2.77) इति क्विप्प्रत्ययः, 'तत्पुरुषे कृति बहुलम्' (पा.सू. 6.3.14) इत्यलुक्, सुषामादित्वात् (पा.सू. 8.3.98) षत्वम्, कृदुत्तरपदप्रकृतिस्वरत्वम् (पा.सू. 6.2.139) । ये च बर्हिषदः । बर्हिषि सीदन्तीति 'सत्सूद्विष' (पा.सू. 3.2.61) इत्यादिना क्विप्, पृषोदरादित्वात्सकारलोपः (पा.सू. 6.3.109) । पूर्ववत् षत्वस्वरौ ।  
ते विश्वेपि देवा देवनादिगुणयुक्ता यूयं, इमामस्मदीयां त्वद्विषयां स्तोत्ररूपां वाचं अभिगृणन्तः आभिमुख्येन शब्दयन्तः अहो सम्यगियं स्तुतिः कृतेत्येवं प्रशंसन्तः । 'अभिरभागे' (पा.सू. 1.4.91) इति लक्षणादिषु (पा.सू. 1.4.90) कर्मप्रवचनीयत्वम् । अस्मिन् बर्हिषि स्तीर्णे यज्ञे आसद्य उपविश्य मादयध्वं तृप्यत । मद तृप्तियोगे, चौरादिकः, आकुस्मीय आत्मनेपदी (आकुस्मादात्मनेपदिनः - गणसूत्रं - चित संचेतने इति धातौ) । आसद्येति कृदुत्तरपदप्रकृतिस्वरत्वम् (पा.सू. 6.2.139) । 'ऊडिदम्' (पा.सू. 6.1.171) इत्यादिना इदमस्सप्तम्या उदात्तत्वम् । 'स्रुचौ संप्रस्रावयति' (तै.ब्रा. 3.3.9) इत्यादि ब्राह्मणं । 'वैश्वदेव्यर्चा' (तै.ब्रा. 3.3.9) इत्यादि च ॥
</details>

____

<details><summary>भास्करोक्त-विनियोगः</summary>

धुरि स्फ्ये वा स्रुचौ विमुञ्चति
</details>

<details open><summary>विश्वास-प्रस्तुतिः</summary>

+++(हे जुहूपभृतौ!)+++ अ॒ग्नेर् वा॒म् अप॑न्न+++(=निश्चल)+++गृहस्य॒ सद॑सि सादयामि ।  
+++(यजमान-)+++सु॒म्नाय॑+++(=सुखाय)+++ सुम्निनी +++(जुहूपभृतौ!)+++ +++(स्व-)+++सु॒म्ने मा॑ +++(अध्वर्युं)+++ धत्तम्।  
+++(याग-)+++धु॒रि धु॒र्यौ॑ +++(पत्नीयजमानौ)+++ पातम्+++(=रक्षतम्)+++ ।  
</details>

<details><summary>Keith</summary>

I set thee in the seat of Agni whose abode is secure.  
For goodwill, O ye two with goodwill, place me in goodwill.  
Guard ye the yoke-horses at the yoke.
</details>


<details><summary>मूलम्</summary>

अ॒ग्नेर्वा॒मप॑न्नगृहस्य॒ सद॑सि सादयामि ।  
सु॒म्नाय॑ सुम्निनी सु॒म्ने मा॑ धत्तम्।  
धु॒रि धु॒र्यौ॑ पातम् ।
</details>

<details><summary>भट्टभास्कर-टीका</summary>

17धुरि स्फ्ये वा स्रुचौ विमुञ्चति - अग्नेरिति ॥ हे जुहूपभृतौ वां युवां अग्नेः अपन्नगृहस्य अपन्नस्थानस्य सदसि सदने निश्चलभूते धुरादौ सादयामि स्थापयामि ।

किमर्थं ? - सुम्नाय सुम्नार्थं यजमानस्य सुखं यथा स्यादिति । हे सुम्निनी सुम्नवत्यौ । 'वा छन्दसि' (पा.सू. 6.1.106) इति पूर्वसवर्णदीर्घत्वम् । मामध्वर्युं सुम्ने धत्तं स्थापयतम् ।

किञ्च - धुरि यागलक्षणायामस्यां वर्तमानौ धुर्यौ अस्या धुरो वोढारौ पत्नीयजमानौ पातं रक्षतम् । 'धुरो यड्ढकौ' (पा.सू. 4.4.77) इति यत्प्रत्ययः, 'तित्स्वरितम्' (पा.सू. 6.1.185) इति स्वरितत्वम्, 'यतोऽनावः' (पा.सू. 6.1.213) इत्याद्युदात्तत्वं बहुलवचनान्न भवति । 'धुरि धुर्यौ पातमित्याह । जायापत्योर्गोपीथाय' (तै.ब्रा. 3.3.9) इति ब्राह्मणम् ॥
</details>

____

<details><summary>भास्करोक्त-विनियोगः</summary>

अन्वाहार्य-पचने फली-करण-होमं जुहोति
</details>



<details><summary>मूलम् (संयुक्तम्)</summary>

अग्ने॑ऽदब्धायोऽशीततनो पा॒हि मा॒ऽद्य दि॒वᳶ पा॒हि प्रसि॑त्यै पा॒हि दुरि॑ष्ट्यै पा॒हि दु॑रद्म॒न्यै पा॒हि दुश्च॑रिता॒त्। अवि॑षन्नᳶ पि॒तुङ्कृ॑णु सु॒षदा॒  योनि॒ꣵ॒ स्वाहा॒
</details>

<details open><summary>विश्वास-प्रस्तुतिः</summary>

अग्ने॑ ऽदब्धा-ऽऽयो ऽशीत-तनो पा॒हि मा॒ऽद्य दि॒वः।
</details>

<details><summary>Keith</summary>

O Agni, with life unhurt, with not-cool body, guard me this day from the sky,
</details>

<details><summary>मूलम्</summary>

अग्ने॑ऽदब्धायोऽशीततनो पा॒हि मा॒ऽद्य दि॒वः।
</details>

<details><summary>भट्टभास्कर-टीका</summary>

18अन्वाहार्यपचने फलीकरणहोमं जुहोति - अग्न इति यजुरादिकया 'अविषं नः पितुं कृणु' इति गायत्र्यैकपदया 'सुषदा' इति यजुरन्तया ॥ हे अग्ने अदब्धायो अहिंसितजीवित । 'छन्दसीणः' (उ.सू. 2) इत्युण्प्रत्ययः । हे अशीततनो उष्णशरीर । 'नामन्त्रिते समानाधिकरणे' (पा.सू. 8.1.73) इति पूर्वस्याविद्यमानत्वनिषेधात् उभयत्राप्याष्टमिको निघातः (पा.सू. 8.1.19) ।
अद्य अस्मिन् कर्मणि क्रियमाणे मां पाहि । आमन्त्रितत्रयस्याविद्यमानत्वात् 'तिङ्ङतिङः' (पा.सू. 8.1.28) इति निघाताभावः ।  
दिवः द्युलोकात् द्युलोकवासिभ्यो देवेभ्यः; यथा ते कर्मापराधेन क्रुद्धा न हिंसन्ति तथा कुरु । 'ऊडिदम्' (पा.सू. 6.1.171) इति विभक्तेरुदात्तत्वम् ।
</details>

<details open><summary>विश्वास-प्रस्तुतिः</summary>

पा॒हि प्रसि॑त्यै+++(=कर्मनाशात्)+++ ।
</details>

<details><summary>Keith</summary>

guard from bondage,
</details>

<details><summary>मूलम्</summary>

पा॒हि प्रसि॑त्यै ।
</details>

<details><summary>भट्टभास्कर-टीका</summary>

किञ्च - पाहि प्रसित्यै । प्रसितिः प्रकर्षेण नाशः कर्मणोऽत्यन्तलोपः । स्यतेः क्तिनि, 'द्यतिस्यति' (पा.सू. 7.4.40) इत्यादिना इत्वम्, 'क्रियार्थोपपदस्य चकर्मणि स्थानिनः' (पा.सू. 2.3.14) इति चतुर्थी । प्रसितिं निवारयितुं मां पाहीति । व्यत्ययेन वाऽपादाने चतुर्थी (पा.सू. 3.1.85), (पा.सू. 2.3.28) । अपदात्परत्वात् पाहीति न निहन्यते । 'तादौ च निति कृत्यतौ' (पा.सू. 6.2.50) इति गतेः प्रकृतिस्वरत्वम् ।
</details>

<details open><summary>विश्वास-प्रस्तुतिः</summary>

पा॒हि दुरि॑ष्ट्यै ।   
पा॒हि दु॑र्-अद्म॒न्यै+++(=भुक्त्यै)+++ ।
</details>

<details><summary>Keith</summary>

guard from error in sacrifice,  
guard from evil food,
</details>

<details><summary>मूलम्</summary>

पा॒हि दुरि॑ष्ट्यै ।   
पा॒हि दु॑रद्म॒न्यै ।
</details>

<details><summary>भट्टभास्कर-टीका</summary>

एवं दुरिष्ट्या इत्यत्रापि स्वरचतुर्थ्यौ । दुरिष्टिरेकाङ्गविकलं कर्म । यद्वा - 'दुर्निन्दायाम्' (पा.भा. 2.2.18 वा 4) इति प्रादिसमासे अत्राव्ययपूर्वपदप्रकृतिस्वरत्वम् (पा.सू. 6.2.2) । दुरद्मनी दुष्टा भुक्तिः अभोज्यभोजनम् । 'अदेर्मुट्च' (उ.सू. 270) इत्यनिप्रत्ययः, गतिसमासः (पा.सू. 2.2.18) प्रादिसमासापवादः, 'कृदिकारादक्तिनः' (गणपाठः पा.सू. 4.1.45) इति ङीष्, 'षितः' (पा.सू. 3.1.3) इत्युदात्तः, दीर्घः, पूर्ववच्चतुर्थी (पा.सू. 2.3.14) । 'उदात्तयणो हल्पूर्वात्' (पा.सू. 6.1.174) इति विभक्तेरुदात्तत्वम् ।
</details>

<details open><summary>विश्वास-प्रस्तुतिः</summary>

पा॒हि दुश्च॑रितात् ।
</details>

<details><summary>Keith</summary>

guard from ill deed.
</details>

<details><summary>मूलम्</summary>

पा॒हि दुश्च॑रितात् ।
</details>

<details><summary>भट्टभास्कर-टीका</summary>

दुश्चरितम् अयथानुष्ठितम् । 'दुर्निन्दायां' (पा.भा. 2.2.18 वा 4) इति प्रादिसमासः, अव्ययपूर्वपदप्रकृतिस्वरत्वम् (पा.सू. 6.2.2) । ततो मां पाहि । 'भीत्रार्थानां' (पा.सू. 1.4.25) इत्यपादानत्वम् । अनुष्ठितस्य निवारयितुमशक्यत्वात्, तन्निमित्तानर्थपरिहार एव ततो रक्षणम् । गतिसमासपक्षे 'गतिरनन्तरः' (पा.सू. 6.2.49) इति पूर्वपदप्रकृतिस्वरत्वम् ।
</details>

<details open><summary>विश्वास-प्रस्तुतिः</summary>

अवि॑षन् नᳶ पि॒तुङ्+++(=अन्नं)+++ कृ॑णु । +++(गायत्री－एकपदा)+++
</details>

<details><summary>Keith</summary>

Make our food free from poison,

</details>

<details><summary>मूलम्</summary>

अवि॑षन्नᳶ पि॒तुङ्कृ॑णु ।  +++(गायत्री－एकपदा)+++
</details>

<details><summary>भट्टभास्कर-टीका</summary>

किञ्च - अविषं विषवद्विषं बाधकं, अतोऽन्यदविषम् । अव्ययपूर्वपदप्रकृतिस्वरत्वम् (पा.सू. 6.2.2) । पितुं अन्नं कृणु देहि । पितुरित्यन्ननाम (निघण्टु 2.7.6) ।
</details>

<details open><summary>विश्वास-प्रस्तुतिः</summary>

सु॒-षदा॒ +++(हेतुना)+++ योनि॒ꣵ॒ +++(तुभ्यम् इदं)+++ स्वाहा᳚ +++(=इति स्वयं वाग् आह (नि. 8.20))+++ ।
</details>


<details><summary>Keith</summary>


the lap pleasant to sit in; hail!
</details>

<details><summary>मूलम्</summary>

सु॒षदा॒  योनि॒ꣵ॒ स्वाहा᳚ ।
</details>

<details><summary>भट्टभास्कर-टीका</summary>

पुनश्च विशेष्यते - सुषदा योनिं - सुखेन सदनमवस्थानं सुषत् । 'सत्सूद्विष' (पा.सू. 3.2.61) इत्यादिना क्विप्, 'सदिरप्रतेः' (पा.सू. 8.3.66) इति षत्वम्, कृदुत्तरपदप्रकृतिस्वरत्वम् (पा.सू. 6.2.239) । तेन हेतुना योनिं समस्तस्योत्पत्तिस्थानम् । अन्नेन हि सर्वं सुखेन सीदति, यथा 'अन्नाद्भूतानि जायन्ते' (तै.आ. 5.14.2) इत्यादि ब्राह्मणम् । तुभ्यमिदं स्वाहा सुखेन हुतमस्तु । यद्वा - इत्थमिदं कर्तव्यमिति सरस्वत्यपि स्वयमेवाह (नि. 8.20)॥
</details>


____

<details><summary>भास्करोक्त-विनियोगः</summary>

19समिष्टयजूंषि जुहोति - देवा इति ॥
</details>

<div class="js_include" url="/vedAH_yajuH/taittirIyam/saMhitA/yajuH/sarva-prastutiH/1/1_darshapUrNamAsAdi/13_srug-vyUhanAdiH/devA_gAtuvidaH.md"  newLevelForH1="5" includeTitle="false"> </div>  




इति त्रयोदशोनुवाकः ।  
