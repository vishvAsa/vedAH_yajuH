+++
title = "०७ द्वादशरात्रविधौ काम्यग्रहाग्रताविधयः"

+++
+++(द्वादशाहप्रकरणम् । एते काम्या ग्रहाग्रता-विधयः । केचिन् नैमित्तिका बृहत्पृष्ठपक्षे नियमार्थाः ।)+++  

## ऐन्द्रवायवाग्रा यथापूर्वप्रजाकामस्य
ऐ॒न्द्र॒वा॒य॒वाग्रा᳚न् +++(सोमग्रहान्)+++ गृह्णीया॒द् - यᳵ का॒मये॑त - "यथापू॒र्वम् प्र॒जाᳵ क॑ल्पेरन्न्" इति॑ ।  
य॒ज्ञस्य॒ वै कॢप्ति॒म् अनु॑ प्र॒जाᳵ क॑ल्पन्ते ।
य॒ज्ञस्याकॢ॑प्ति॒म् अनु॒ न क॑ल्पन्ते ।  
य॒था॒पू॒र्वम् ए॒व प्र॒जाᳵ क॑ल्पयति ।  
न ज्यायाꣳ॑स॒ङ् कनी॑या॒न् अति॑ क्रामति ।

## ऐन्द्रवायवाग्रा आमयाविनः
ऐ॒न्द्र॒वा॒य॒वाग्रा᳚न् गृह्णीयाद् आमया॒विनः॑+++(=रुग्णस्य)+++।  
प्रा॒णेन॒ वा ए॒ष व्यृ॑ध्यते+++(=दरिद्राति)+++ - यस्या॒मय॑ति।  
प्रा॒ण ऐन्द्रवाय॒वः। प्रा॒णेनै॒वैन॒ꣳ॒ सम॑र्धयति ।

## मैत्रावरुणाग्रा दीक्षितेषु मृतानाम्
मै॒त्रा॒व॒रु॒णाग्रा᳚न् गृह्णीरन्, +++(सत्रे)+++ येषा᳚न् दीख्षि॒ताना᳚म् प्र॒मीये॑त [22] । +++(सत्त्रे हि बहवो दीक्षिताः।)+++  
प्रा॒णा॒पा॒नाभ्या॒व्ँ वा ए॒ते व्यृ॑ध्यन्ते+++(=दरिद्रन्ति)+++, येषा᳚न् दीख्षि॒ताना᳚म् प्र॒मीय॑ते ।  
प्रा॒णा॒पा॒नौ मि॒त्रावरु॑णौ ।  
प्रा॒णा॒पा॒नाव् ए॒व मु॑ख॒तᳶ+++(=प्राथम्यात्)+++ परि॑ हरन्ते ।

## अश्विनाग्रा अनुजावरस्य
आ॒श्वि॒नाग्रा᳚न् गृह्णीताऽऽनुजाव॒रः+++(=आनुजेन =अनुजतया ऽवरो, न गुणेन )+++ ।  
अ॒श्विनौ॒ वै दे॒वाना॑म् आनुजाव॒रौ । +++(देवानाम्)+++ प॒श्चा+++(त्)+++ +इ॒वाग्र॒म्  पर्यै॑ताम् ।  
अ॒श्विना॑व् ए॒तस्य॑ दे॒वता᳚ । य आ॑नुजाव॒रस्, ताव् ए॒वैन॒म् अग्र॒म् परि॑ णयतः ।

## शुक्राग्राः प्रतिष्ठाकामस्य
शु॒क्राग्रा᳚न् गृह्णीत ग॒तश्रीः᳚ प्रति॒ष्ठाका॑मः ।  
अ॒सौ वा आ॑दि॒त्यः। +++(सन्ध्यासु जाज्वल्यमानः)+++ शु॒क्र ए॒षो ऽन्तः॑ +++(आदित्यमण्डलस्य)+++ ।  
+++(दारिद्र्याख्यम्)+++ अन्त॑म् मनु॒ष्यश्॑ श्रि॒यै+++(यः)+++ ग॒त्वा नि व॑र्त॒ते । [23]  
+++(दारिद्र्याद्)+++ अन्ता॑द् ए॒वान्त॒म् +++(सम्पत्तिम्)+++ आ र॑भते । न तत॒ᳶ पापी॑यान्+++(→दरिद्रो)+++ भवति ।  

## मन्थिग्रहा अभिचरतः
म॒न्थ्य्+++(=मन्थर=शनि)+++-अ॑ग्रान् गृह्णीताभि॒चर॑न् । आ॒र्त॒+++(रुग्ण)+++-पा॒त्रव्ँ वा ए॒तद् यन् म॑न्थि-पा॒त्रम् ।  
मृ॒त्युनै॒वैन॑ङ् ग्राहयति । ता॒जग्+++(=तूर्णम्)+++ आर्ति॒म् आर्च्छ॑ति ।  

## आग्रयणाग्रा पितृपुण्यकामस्य
आ॒ग्र॒य॒णा+++(=मृगशीर्षा)+++ऽग्रा᳚न् गृह्णीत॒  यस्य॑ पि॒ता पि॑ताम॒हᳶ +++(स्वापेक्षया)+++ पुण्य॒+++(तर)+++स् स्याद्, अथ॒ तन्न प्रा᳚प्नु॒यात् ।  
वा॒चा वा ए॒ष इ॑न्द्रि॒येण॒+++(→वीर्येण)+++ व्यृ॑ध्यते - यस्य॑ पि॒ता पि॑ताम॒हᳶ पुण्यो॒ भव॑त्य् अथ॒ तन् न प्रा॒प्नोति॑ ।  
उर॑+++(=मुख्यस्थानम्)+++ इवै॒तद् य॒ज्ञस्य॒, वाग् इ॑व॒, यद् +++(वाग्रमण-प्रजापतिदैवत)+++ आ᳚ग्रय॒णः +++(तद्ग्रहणानन्तरं वाचो विसर्गात्)+++।  
वा॒चैवैन॑म् इन्द्रि॒येण॒ सम॑र्धयति । न तत॒ᳶ पापी॑यान् भवति ।  

## उक्थ्याग्रा अभिचर्यमाणस्य
उ॒क्थ्या᳚ग्रान् गृह्णीत अभिच॒र्यमा॑णः ।  
सर्वे॑षा॒व्ँ वा ए॒तत्पात्रा॑णाम्, इन्द्रि॒यँय्+++(→वीर्यं)+++ यद् उ॑क्थ्यपा॒त्रम् ।  
सर्वे॑णै॒वैन॑म् इन्द्रि॒येणाति॒ प्र यु॑ङ्क्ते ।  

(
सर॑स्वत्य् अ॒भि नो॑ नेषि॒ वस्यो॒+++(=वरिष्ठं)+++  
मा प॑स्फरीः॒+++(=हिंसीः)+++ पय॑सा॒+++(→हविषा [वर्धिता])+++ मा न॒ आ ध॑क्+++(=धाक्षीः)+++ ।  
जु॒षस्व॑ नः स॒ख्या+++(=सखितया)+++ वे॒श्या॑+++(=वेश्यतया)+++ च॒,  
मा त्वत्-क्षेत्रा॒ण्य् अर॑णानि गन्म ॥
)

"सर॑स्वत्य् अ॒भि नो॑ नेषि॒ वस्य॒ …"+++(६.०६१.१४)+++ इति॑ पुरो॒रुच॑ङ् कुर्यात् ।  
वाग् वै सर॑स्वती । वा॒चैवैन॒म् अति॒ प्र यु॑ङ्क्ते ।  
"मा त्वत्ख्षेत्रा॒ण्य् अर॑णानि ग॒न्मे"त्या॑ह ।  
मृ॒त्योर् वै ख्षेत्रा॒ण्य् अर॑णानि ।  
तेनै॒व मृ॒त्योः ख्षेत्रा॑णि॒ न ग॑च्छति।  

## पूर्णग्रहा आमयाविनः
पू॒र्णान् ग्रहा᳚न् गृह्णीयाद् आमया॒विनः॑ ।  
प्रा॒णान् वा ए॒तस्य॒ शुग्+++(=शोकः)+++ ऋ॑च्छति॒ यस्या॒मय॑ति ।  
प्रा॒णा ग्रहाः᳚ । प्रा॒णान् ए॒वास्य॑ शु॒चो मु॑ञ्चति ।  
उ॒त यद् ई॒तासु॒र्+++(=गतासुः)+++ भव॑ति॒ जीव॑त्ये॒व ।  

## पूर्णग्रहा वृष्टिकामस्य
पू॒र्णान् ग्रहा᳚न् गृह्णीया॒द् , यर्हि॑ प॒र्जन्यो॒ न वर्षे᳚त् ।  
प्रा॒णान् वा ए॒तर्हि॑ प्र॒जाना॒ꣳ॒ शुग् ऋ॑च्छति॒ , यर्हि॑ प॒र्जन्यो॒ न॒ वर्ष॑ति ।  
प्रा॒णा ग्रहाः᳚ । प्रा॒णान् ए॒व प्र॒जानाꣳ॑ शु॒चो मु॑ञ्चति।  
ता॒जक्+++(=झटिति)+++ प्र व॑र्षति ॥ [26]  
