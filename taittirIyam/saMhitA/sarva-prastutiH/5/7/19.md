+++
title = "१९"

+++

<details><summary>मूलम् (संयुक्तम्)</summary>

आ॒न॒न्दन्न॒न्दथु॑ना॒ काम॑म्प्रत्या॒साभ्या᳚म्भ॒यꣳ शि॑ती॒मभ्या᳚म्प्र॒शिष॑म्प्रशा॒साभ्याꣳ॑ सूर्याचन्द्र॒मसौ॒ वृक्या᳚भ्याꣳ श्यामशब॒लौ मत॑स्नाभ्या॒व्ँ व्यु॑ष्टिꣳ रू॒पेण॒ निम्रु॑क्ति॒मरू॑पेण ॥ [51]  
</details>

<details open><summary>विश्वास-प्रस्तुतिः</summary>

आ॒न॒न्दन् - न॒न्दथु॑ना ।  
काम॑म् प्रत्या॒साभ्या᳚म् ।  
भ॒यꣳ शि॑ती॒मभ्या᳚म् ।  
प्र॒शिष॑म् प्रशा॒साभ्या᳚म् ।  
सू॒र्या॒च॒न्द्र॒मसौ॒ वृक्या᳚भ्याम् ।  
श्या॒म॒श॒ब॒लौ मत॑स्नाभ्याम् ।  
व्यु॑ष्टिꣳ रू॒पेण॑ ।  
निम्रु॑क्ति॒म् अरू॑पेण ॥ [51]  
</details>

<details><summary>मूलम्</summary>

आ॒न॒न्दन् - न॒न्दथु॑ना ।  
काम॑म् प्रत्या॒साभ्या᳚म् ।  
भ॒यꣳ शि॑ती॒मभ्या᳚म् ।  
प्र॒शिष॑म् प्रशा॒साभ्या᳚म् ।  
सू॒र्या॒च॒न्द्र॒मसौ॒ वृक्या᳚भ्याम् ।  
श्या॒म॒श॒ब॒लौ मत॑स्नाभ्याम् ।  
व्यु॑ष्टिꣳ रू॒पेण॑ ।  
निम्रु॑क्ति॒म् अरू॑पेण ॥ [51]  
</details>

<details><summary>भट्टभास्करटीका</summary>

1आनन्दः प्रसिद्धः । नन्दथुः प्रजननसुखम् । 'ट्वितोऽथुच्' । कामः प्रसिद्धः । प्रत्यासौ प्रास्यौ त्वचौ प्रत्यस्यते प्रक्षिप्यते याभ्यां प्रजननम् । असेः करणे धञ् । थाथादिनोत्तरपदान्तोदात्तत्वम् । भयं प्रसिद्धम् । शितीमभ्यां उदगेरशुक्लाभ्यां? स्थानाभ्याम् । द्रव्याभ्यामितीत्यन्ये । गुणेन गुणिनो लक्षणमिति इमनिच्, तस्य छान्दसं दीर्घत्वम् । प्रशिषं प्रशासकम् । शासः क्वौ उपधाया इत्वम् । प्रशासौ अक्षिगोळके प्रकर्षेण शात्यसभ्यां प्रमेयमिति पूर्ववत्प्रत्ययः स्वरश्च । सूर्याचन्द्रमसौ प्रसिद्धौ । वृक्याभ्यां स्वल्पाम्रफलसदृशाभ्यांमासांभ्याम् । श्यामशबलौ तमःप्रकाशौ मतस्नाभ्यां महासिराभ्याम् । व्युष्टिं प्रभातम् । 'तादौ च' इति गतेः प्रकृति- स्वरत्वम्, 'उदात्तस्वरितयोर्यणः' इतीकारस्स्वर्यते । रूपेण शुक्लादिरूपवता । मत्वर्थीयो लुप्यते । निम्रुक्तिरस्तमयः । स एव स्वरः । अरूपेण गन्धादिना ॥

इति पञ्चमे सप्तमे एकोनविंशोनुवाकः ॥  
</details>
