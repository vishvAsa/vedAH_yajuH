+++
title = "०८"

+++


<details><summary>मूलम् (संयुक्तम्)</summary>

गा॒य॒त्रेण॑ पु॒रस्ता॒दुप॑ तिष्ठते प्रा॒णमे॒वास्मि॑न्दधाति बृहद्रथन्त॒राभ्या᳚म्प॒ख्षावोज॑ ए॒वास्मि॑न्दधात्यृतु॒स्थाय॑ज्ञाय॒ज्ञिये॑न॒ पुच्छ॑मृ॒तुष्वे॒व प्रति॑ तिष्ठति
</details>

<details open><summary>विश्वास-प्रस्तुतिः</summary>

गा॒य॒त्रेण॑ पु॒रस्ता॒दुप॑ तिष्ठते , प्रा॒णमे॒वास्मि॑न् दधाति ।  
बृ॒ह॒द्र॒थ॒न्त॒राभ्या᳚म्प॒ख्षावोज॑ ए॒वास्मि॑न् दधाति ।  
ऋ॒त्तु॒स्था॒य॑ज्ञाय॒ज्ञिये॑न॒ पुच्छ॑म् , ऋ॒तुष्वे॒व प्रति॑ तिष्ठति ।  
</details>

<details><summary>मूलम्</summary>

गा॒य॒त्रेण॑ पु॒रस्ता॒दुप॑ तिष्ठते , प्रा॒णमे॒वास्मि॑न् दधाति ।  
बृ॒ह॒द्र॒थ॒न्त॒राभ्या᳚म्प॒ख्षावोज॑ ए॒वास्मि॑न् दधाति ।  
ऋ॒त्तु॒स्था॒य॑ज्ञाय॒ज्ञिये॑न॒ पुच्छ॑म् , ऋ॒तुष्वे॒व प्रति॑ तिष्ठति ।  
</details>

<details><summary>भट्टभास्करटीका</summary>

1गायत्रेणेत्यादि ॥ गायत्रेण साम्ना पुरस्तात् पूर्वस्यां दिशि शिर उपतिष्ठते । बृहद्रथन्तराभ्यां पक्षौ उत्तरदक्षिणौ । ऋतुस्था यज्ञायज्ञीयं नाम साम यज्ञायज्ञीयमिति छन्दोगाः । 'वसन्तम्' इत्यादियोनिकम् । वनस्पत्यादित्वात् पूर्वोत्तरपदयोर्युगपत्प्रकृतिस्वरत्वम् । बडुव्युत्पात्तिकत्वादनवग्रहः ॥
</details>

<details><summary>मूलम् (संयुक्तम्)</summary>

पृ॒ष्ठैरुप॑ तिष्ठते॒ तेजो॒ वै पृ॒ष्ठानि॒ तेज॑ ए॒वास्मि॑न्दधाति
</details>

<details open><summary>विश्वास-प्रस्तुतिः</summary>

पृ॒ष्ठैरुप॑ तिष्ठते ।  
तेजो॒ वै पृ॒ष्ठानि॑ ।  
तेज॑ ए॒वास्मि॑न् दधाति ।  
</details>

<details><summary>मूलम्</summary>

पृ॒ष्ठैरुप॑ तिष्ठते ।  
तेजो॒ वै पृ॒ष्ठानि॑ ।  
तेज॑ ए॒वास्मि॑न् दधाति ।  
</details>

<details><summary>भट्टभास्करटीका</summary>

2पृष्ठैरिति ॥ सर्वेः पृष्ठसामभिः ॥
</details>

<details><summary>मूलम् (संयुक्तम्)</summary>

प्र॒जाप॑तिर॒ग्निम॑सृजत॒ सो᳚ऽस्माथ्सृ॒ष्ट परा॑ङै॒त्तव्ँवा॑रव॒न्तीये॑नावारयत॒ तद्वा॑रव॒न्तीय॑स्य वारवन्तीय॒त्व श्यै॒तेन॑ श्ये॒ती अ॑कुरुत॒ तच्छ्यै॒तस्य॑ श्यैत॒त्वम् [34]  
</details>

<details open><summary>विश्वास-प्रस्तुतिः</summary>

प्र॒जाप॑तिर् अ॒ग्निम॑सृजत ।  
सो᳚ऽस्माथ्सृ॒ष्ट परा॑ङैत् ।  
तव्ँ वा॑रव॒न्तीये॑नावारयत॒ तद्वा॑रव॒न्तीय॑स्य वारवन्तीय॒त्वम् ।  
श्यै॒तेन॑ श्ये॒ती अ॑कुरुत॒, तच् छ्यै॒तस्य॑ श्यैत॒त्वम् ।  
</details>

<details><summary>मूलम्</summary>

प्र॒जाप॑तिर् अ॒ग्निम॑सृजत ।  
सो᳚ऽस्माथ्सृ॒ष्ट परा॑ङैत् ।  
तव्ँ वा॑रव॒न्तीये॑नावारयत॒ तद्वा॑रव॒न्तीय॑स्य वारवन्तीय॒त्वम् ।  
श्यै॒तेन॑ श्ये॒ती अ॑कुरुत॒, तच् छ्यै॒तस्य॑ श्यैत॒त्वम् ।  
</details>

<details><summary>भट्टभास्करटीका</summary>

3प्रजापतिरित्यादि ॥ पराङ् अपुनरावृत्त एवागच्छत् । तं वारवन्तीयेन साम्रा अवारयत् न्यवर्तयत् परागमनात् । तस्माद्वाराणहेतुत्वाद्वारवन्तीयम्, 'अश्वं नत्वा वारवन्तं' इति लिङ्गात् । श्यैतेन साम्रा 'अभिप्रवस्सुराधसं' इत्येतद्योनिना अग्निं श्येती अकुरुत आत्मगामिनमकरोत्, वशीकृतवानिति यावत् । श्यायतेर्गतिकर्मणः श्येतः अभूततद्भावे च्विः । ईषा अक्षादित्वाद्यणादेशाभावः । तस्मात् श्यानहेतुत्वात् श्यैतम् ॥
</details>

<details><summary>मूलम् (संयुक्तम्)</summary>

यद्वा॑रव॒न्तीये॑नोप॒तिष्ठ॑ते वा॒रय॑त ए॒वैन॑ श्यै॒तेन॑ श्ये॒ती कु॑रुते प्र॒जाप॑ते॒र्हृद॑येनापिप॒ख्षम्प्रत्युप॑ तिष्ठते प्रे॒माण॑मे॒वास्य॑ गच्छति॒
</details>

<details open><summary>विश्वास-प्रस्तुतिः</summary>

यद्वा॑रव॒न्तीये॑नोप॒तिष्ठ॑ते, वा॒रय॑त ए॒वैन᳚म् ।  
श्यै॒तेन॑ श्ये॒ती कु॑रुते ।  
प्र॒जाप॑ते॒र्हृद॑येनापिप॒ख्षम् प्रत्युप॑ तिष्ठते ।  
प्रे॒माण॑म् ए॒वास्य॑ गच्छति ।  
</details>

<details><summary>मूलम्</summary>

यद्वा॑रव॒न्तीये॑नोप॒तिष्ठ॑ते, वा॒रय॑त ए॒वैन᳚म् ।  
श्यै॒तेन॑ श्ये॒ती कु॑रुते ।  
प्र॒जाप॑ते॒र्हृद॑येनापिप॒ख्षम् प्रत्युप॑ तिष्ठते ।  
प्रे॒माण॑म् ए॒वास्य॑ गच्छति ।  
</details>

<details><summary>भट्टभास्करटीका</summary>

4यदित्यादि ॥ कर्तुः फलम् । प्रजापतेर्हृदयेन साम्ना इमाः प्रजाः 'प्रजापतेर्हृदयं' इत्येतत्प्रभवेन अविपक्षं अविहतपक्षं दक्षिणपूर्वं च कोणं उत्तरपूर्वं च प्रत्येकमुपतिष्ठते । प्रजापतेः हृदयमिव प्रजापतेः हृदयं समाख्थैषा । छान्दसः षष्ठ्या अलुक् । पूर्ववत् पूर्वोत्तरपदयोर्युगपत्प्रकृतिस्वरत्वम् । पूर्ववदनवग्रहः । प्रियत्वमग्रेर्गच्छति ॥
</details>

<details><summary>मूलम् (संयुक्तम्)</summary>

प्राच्या᳚ त्वा दि॒शा सा॑दयामि गाय॒त्रेण॒ छन्द॑सा॒ग्निना॑ दे॒वत॑या॒ग्नेश्शी॒र्ष्णाग्नेश्शिर॒ उप॑ दधामि॒ दख्षि॑णया त्वा दि॒शा सा॑दयामि॒ त्रैष्टु॑भेन॒ छन्द॒सेन्द्रे॑ण दे॒वत॑या॒ग्ने प॒ख्षेणा॒ग्ने प॒ख्षमुप॑ दधामि प्र॒तीच्या᳚ त्वा दि॒शा सा॑दयामि [35]  
जाग॑तेन॒ छन्द॑सा सवि॒त्रा दे॒वत॑या॒ग्ने पुच्छे॑ना॒ग्ने पुच्छ॒मुप॑ दधा॒म्युदी᳚च्या त्वा दि॒शा सा॑दया॒म्यानु॑ष्टुभेन॒ छन्द॑सा मि॒त्रावरु॑णाभ्यान्दे॒वत॑या॒ग्ने प॒ख्षेणा॒ग्ने प॒ख्षमुप॑ दधाम्यू॒र्ध्वया᳚ त्वा दि॒शा सा॑दयामि॒ पाङ्क्ते॑न॒ छन्द॑सा॒ बृह॒स्पति॑ना दे॒वत॑या॒ग्ने पृ॒ष्ठेना॒ग्ने पृ॒ष्ठमुप॑ दधामि॒ यो वा अपा᳚त्मानम॒ग्निञ्चि॑नु॒तेऽपा᳚त्मा॒मुष्मि॑ल्ँलो॒के भ॑वति॒ यस्सात्मा॑नञ्चिनु॒ते सात्मा॒मुष्मि॑ल्ँलो॒के भ॑वत्यात्मेष्ट॒का उप॑ दधात्ये॒ष वा अ॒ग्नेरा॒त्मा
</details>

<details open><summary>विश्वास-प्रस्तुतिः</summary>

प्राच्या᳚ त्वा दि॒शा सा॑दयामि गाय॒त्रेण॒ छन्द॑सा॒ऽग्निना॑ दे॒वत॑या॒ऽग्नेश् शी॒र्ष्णाग्नेश्शिर॒ उप॑ दधामि ।  

दख्षि॑णया त्वा दि॒शा सा॑दयामि॒, त्रैष्टु॑भेन॒ छन्द॒सेन्द्रे॑ण दे॒वत॑या॒ऽग्ने प॒ख्षेणा॒ऽग्ने प॒ख्षमुप॑ दधामि ।  

प्र॒तीच्या᳚ त्वा दि॒शा सा॑दयामि , जाग॑तेन॒ छन्द॑सा सवि॒त्रा दे॒वत॑या॒ ऽग्ने पुच्छे॑ना॒ग्ने पुच्छ॒मुप॑ दधामि ।  

उदी᳚च्या त्वा दि॒शा सा॑दयामि + आनु॑ष्टुभेन॒ छन्द॑सा मि॒त्रावरु॑णाभ्यान् दे॒वत॑या॒ऽग्ने प॒ख्षेणा॒ग्ने प॒ख्षमुप॑ दधामि ।  

ऊ॒र्ध्वया᳚ त्वा दि॒शा सा॑दयामि॒ , पाङ्क्ते॑न॒ छन्द॑सा॒ बृह॒स्पति॑ना दे॒वत॑या॒ ऽग्ने पृ॒ष्ठेना॒ग्ने पृ॒ष्ठमुप॑ दधामि ।  

यो वा अपा᳚त्मानम् अ॒ग्निञ्चि॑नु॒ते ऽपा᳚त्मा॒ ऽमुष्मि॑ल्ँ लो॒के भ॑वति ।  
यस् सात्मा॑नञ् चिनु॒ते , सात्मा॒ ऽमुष्मि॑ल्ँलो॒के भ॑वति ।  
आ॒त्मे॒ष्ट॒का उप॑ दधाति ।  
ए॒ष वा अ॒ग्नेरा॒त्मा ।  
</details>

<details><summary>मूलम्</summary>

प्राच्या᳚ त्वा दि॒शा सा॑दयामि गाय॒त्रेण॒ छन्द॑सा॒ऽग्निना॑ दे॒वत॑या॒ऽग्नेश् शी॒र्ष्णाग्नेश्शिर॒ उप॑ दधामि ।  

दख्षि॑णया त्वा दि॒शा सा॑दयामि॒, त्रैष्टु॑भेन॒ छन्द॒सेन्द्रे॑ण दे॒वत॑या॒ऽग्ने प॒ख्षेणा॒ऽग्ने प॒ख्षमुप॑ दधामि ।  

प्र॒तीच्या᳚ त्वा दि॒शा सा॑दयामि , जाग॑तेन॒ छन्द॑सा सवि॒त्रा दे॒वत॑या॒ ऽग्ने पुच्छे॑ना॒ग्ने पुच्छ॒मुप॑ दधामि ।  

उदी᳚च्या त्वा दि॒शा सा॑दयामि + आनु॑ष्टुभेन॒ छन्द॑सा मि॒त्रावरु॑णाभ्यान् दे॒वत॑या॒ऽग्ने प॒ख्षेणा॒ग्ने प॒ख्षमुप॑ दधामि ।  

ऊ॒र्ध्वया᳚ त्वा दि॒शा सा॑दयामि॒ , पाङ्क्ते॑न॒ छन्द॑सा॒ बृह॒स्पति॑ना दे॒वत॑या॒ ऽग्ने पृ॒ष्ठेना॒ग्ने पृ॒ष्ठमुप॑ दधामि ।  

यो वा अपा᳚त्मानम् अ॒ग्निञ्चि॑नु॒ते ऽपा᳚त्मा॒ ऽमुष्मि॑ल्ँ लो॒के भ॑वति ।  
यस् सात्मा॑नञ् चिनु॒ते , सात्मा॒ ऽमुष्मि॑ल्ँलो॒के भ॑वति ।  
आ॒त्मे॒ष्ट॒का उप॑ दधाति ।  
ए॒ष वा अ॒ग्नेरा॒त्मा ।  
</details>

<details><summary>भट्टभास्करटीका</summary>

5आत्मेष्टकाः-प्राच्या त्वेत्याद्याः ॥ आत्मापेक्षं पुल्लिङ्गमेकवचनं च॥
</details>

<details><summary>मूलम् (संयुक्तम्)</summary>

सात्मा॑नमे॒वाग्निञ्चि॑नुते॒ सात्मा॒मुष्मि॑ल्ँलो॒के भ॑वति॒ य ए॒वव्ँवेद॑ ॥ [36]  
</details>

<details open><summary>विश्वास-प्रस्तुतिः</summary>

सात्मा॑नम् ए॒वाग्निञ् चि॑नुते ।  
सात्मा॒ऽमुष्मि॑ल्ँ लो॒के भ॑वति॒ य ए॒वव्ँ वेद॑ ॥ [36]  
</details>

<details><summary>मूलम्</summary>

सात्मा॑नम् ए॒वाग्निञ् चि॑नुते ।  
सात्मा॒ऽमुष्मि॑ल्ँ लो॒के भ॑वति॒ य ए॒वव्ँ वेद॑ ॥ [36]  
</details>

<details><summary>भट्टभास्करटीका</summary>

6सात्मानमिति ॥ आसामुपधाता सात्मेति विदुषस्स्तुतिः ॥

इति पञ्चमे पञ्चमे अष्टमोनुवाकः ॥  
</details>
