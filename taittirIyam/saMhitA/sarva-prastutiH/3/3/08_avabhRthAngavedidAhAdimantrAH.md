+++
title = "०८ अवभृथाङ्गवेदिदाहादिमन्त्राः"

+++
१, ३ त्रिष्टुप्,  
५-६ अनुष्टुप्  
विश्वेदेवा ऋषयः
<details open><summary>विश्वास-प्रस्तुतिः</summary>

आ॒यु॒र्दा अ॑ग्ने ह॒विषो॑ जुषा॒णो घृ॒तप्र॑तीको घृ॒तयो॑निरेधि ।   
घृ॒तम्पी॒त्वा मधु॒ चारु॒ गव्य॑म्पि॒तेव॑ पु॒त्रम॒भि र॑ख्षतादि॒मम् ।
</details>

<details><summary>मूलम्</summary>

आ॒यु॒र्दा अ॑ग्ने ह॒विषो॑ जुषा॒णो घृ॒तप्र॑तीको घृ॒तयो॑निरेधि ।   
घृ॒तम्पी॒त्वा मधु॒ चारु॒ गव्य॑म्पि॒तेव॑ पु॒त्रम॒भि र॑ख्षतादि॒मम् ।
</details>

<details><summary>भट्टभास्करटीका</summary>

1अवभृथमवैष्यन् आयुर्दा इति जुहोति त्रिष्टुभा ॥ व्याख्याता चेयं 'त्वमग्ने रुद्रः' इत्यत्र । हे अग्ने त्वमायुर्दाः, त्वमस्य हविषः जुषाणः सेवमानः घृतप्रतीकः घृतारम्भः घृतस्योदकस्य योनिः कारणं भव । किं च - मधुरं गव्यं चारु घृतमिदं पीत्वा पितेव पुत्रमिमं यजमानं अभिरक्षतादिति ॥
</details>

<details><summary>मूलम् (संयुक्तम्)</summary>

आ वृ॑श्च्यते॒ वा ए॒तद्यज॑मानो॒ऽग्निभ्या॒य्ँयदे॑नयोश्शृत॒ङ्कृत्याथा॒न्यत्रा॑वभृ॒थम॒वैत्या॑यु॒र्दा अ॑ग्ने ह॒विषो॑ जुषा॒ण इत्य॑वभृ॒थम॑वै॒ष्यञ्जु॑हुया॒दाहु॑त्यै॒वैनौ॑ शमयति॒ नार्ति॒मार्च्छ॑ति॒ यज॑मानः
</details>

<details open><summary>विश्वास-प्रस्तुतिः</summary>

आ वृ॑श्च्यते॒ वा ए॒तद्यज॑मानो॒ऽग्निभ्या॒य्ँ यदे॑नयोश्शृत॒ङ्कृत्याथा॒न्यत्रा॑वभृ॒थम॒वैति॑ ।  
</details>

<details><summary>मूलम्</summary>

आ वृ॑श्च्यते॒ वा ए॒तद्यज॑मानो॒ऽग्निभ्या॒य्ँ यदे॑नयोश्शृत॒ङ्कृत्याथा॒न्यत्रा॑वभृ॒थम॒वैति॑ ।  
</details>

<details><summary>भट्टभास्करटीका</summary>

2अथैतस्य मन्त्रस्य ब्राह्मणं - आवृश्च्यते इत्यादि ॥ यदेनयोः अग्न्योः शतंकृत्य हविः अथान्यत्र गत्वा अवभृथमवैति अवभृथेन प्रचरति । एतद्यजमानोग्निभ्यामावृश्च्यते विच्छिद्यते ।
</details>

<details open><summary>विश्वास-प्रस्तुतिः</summary>

आ॑यु॒र्दा अ॑ग्ने ह॒विषो॑ जुषा॒ण इत्य॑वभृ॒थम॑वै॒ष्यञ्जु॑हुयात् ।  
</details>

<details><summary>मूलम्</summary>

आ॑यु॒र्दा अ॑ग्ने ह॒विषो॑ जुषा॒ण इत्य॑वभृ॒थम॑वै॒ष्यञ्जु॑हुयात् ।  
</details>

<details><summary>भट्टभास्करटीका</summary>

तस्मादवभृथमवैष्यन् आयुर्दा जुहुयात् ।
</details>

<details open><summary>विश्वास-प्रस्तुतिः</summary>

आहु॑त्यै॒वैनौ॑ शमयति ।  
</details>

<details><summary>मूलम्</summary>

आहु॑त्यै॒वैनौ॑ शमयति ।  
</details>

<details><summary>भट्टभास्करटीका</summary>

आहुत्याऽनया एनौ अग्नी शमयत्येव । 'एत्येधत्यूठ्सु' इति वृद्धिः ।
</details>

<details open><summary>विश्वास-प्रस्तुतिः</summary>

नार्ति॒मार्च्छ॑ति॒ यज॑मानः ।
</details>

<details><summary>मूलम्</summary>

नार्ति॒मार्च्छ॑ति॒ यज॑मानः ।
</details>

<details><summary>भट्टभास्करटीका</summary>

ततश्च यजमानो नार्तिं गच्छति । 'उपसर्गादृतिधातौ' इति वृद्धिः ॥
</details>

<details open><summary>विश्वास-प्रस्तुतिः</summary>

यत्कुसी॑दमप्र॑तीत्त॒म्मयि॒ येन॑ य॒मस्य॑ ब॒लिना॒ चरा॑मि ।  
इ॒हैव सन्नि॒रव॑दये॒ तदे॒तत्तद॑ग्ने अनृ॒णो भ॑वामि ।
</details>

<details><summary>मूलम्</summary>

यत्कुसी॑दमप्र॑तीत्त॒म्मयि॒ येन॑ य॒मस्य॑ ब॒लिना॒ चरा॑मि ।  
इ॒हैव सन्नि॒रव॑दये॒ तदे॒तत्तद॑ग्ने अनृ॒णो भ॑वामि ।
</details>

<details><summary>भट्टभास्करटीका</summary>

3औपयजिरे अग्नौ बर्हिरुपोषयति - यत्कुसीदमिति त्रिष्टुभा ॥ 'मयि' इति प्रथमपादान्तः । 'तत्' इति तृतीयपादान्तः । यत् कुसीदं ऋणं अप्रतीत्तं अप्रत्यर्पितं वेदिस्तरणार्थं दर्भग्रहणेनोपलक्षितोहं चरामि बलित्वेनावश्यदेयत्वं लक्ष्यते यमः अग्निः, 'अग्निर्वाव यमः' इति । तस्याग्नेः स्वभूतेन ऋणेन । यद्वा - अग्न्यर्थेन ऋणेन चरामि । तदेतत् ऋणमिहैव जन्मनि सन् वर्तमानः निरवदये अपाकरोमि । देङ् रक्षणे । यन्मया गृहीतं तस्यास्य बर्हिषो दहनेनेति भावः । हे अग्ने तत् तेनाहमनृणो भवामि भूयासम् । प्रतिपूर्वाद्ददातेः निष्ठायां 'अच उपसर्गात्तः' इति तादेशे 'दस्ति' इत्युपसर्गस्य दीर्घत्वम् । इत्तमिति इकारोपजनं पदकारा मन्यन्ते । इदन्तेर्वा [इन्दतेर्वा] छान्दसमित्तेति रूपम् ॥
</details>

<details open><summary>विश्वास-प्रस्तुतिः</summary>

विश्व॑लोप विश्वदा॒वस्य॑ त्वा॒सञ्जु॑होम्य॒ग्धादेक॑ः ।  
अहु॒तादेक॑स्समस॒नादेकः॑ ।   
ते न॑ᳵ कृण्वन्तु भेष॒जꣳ सद॒स्सहो॒ वरे᳚ण्यम् ।
</details>

<details><summary>मूलम्</summary>

विश्व॑लोप विश्वदा॒वस्य॑ त्वा॒सञ्जु॑होम्य॒ग्धादेक॑ः ।  
अहु॒तादेक॑स्समस॒नादेकः॑ ।   
ते न॑ᳵ कृण्वन्तु भेष॒जꣳ सद॒स्सहो॒ वरे᳚ण्यम् ।
</details>

<details><summary>भट्टभास्करटीका</summary>

4यदि मिश्रमिव पापेन संसृष्टमिव चरेत् स्नातकः सः उपौषमाणे अरण्ये दाव्यं दहन्तमग्निमुपगम्याञ्जलिनोपस्तीर्णेनाभिघारितेन सक्तून् प्रदाव्ये तस्मिन् दाव्याग्नौ जुहोति - विश्वलोपेति यजुरादिकयाऽनुष्टुभा । 'अग्धादेकोहुतादेकः' इति प्रथमपादन्तः ॥

हे अग्ने विश्वलोप विश्वं लुम्पति दहति । कर्मण्यण् । विश्वदावस्य विश्वस्य पापस्य दावस्य वनदहनस्य त्वा तव । वचन[विभक्ति] यत्ययः । आसन् आस्ये जुहोमि सक्तून् । यद्वा - विश्वस्य पापस्य लोप्तः हे सक्त्वञ्जले त्वां विश्वदावस्याग्नेरास्ये जुहोमि । 'पद्दन्' इत्यादिना आसन्भावः, 'सुपां सुलुक्' इति सप्तम्या लुक् । ध्वंसयते - अग्धात् । अत्तेः गतिकर्मणः निष्ठायां धत्वे अग्धम्, अहोमेनागतं हविः, तदत्तीति अग्धात् एकोग्निः । 'अदोनन्ने' इति विट् । अहुतस्यात्ता एकः । समसनस्य संक्षिप्तस्य वा अत्ता एकः । एवं त एते त्रयोप्यग्नयः नोस्माकं भेषजं अनुपद्रवत्वं सदः स्थानं प्रशस्तं सहः बलं वरेण्यं वरणीयं अन्यदपि यच्छ्रेष्ठं तच्च कृण्वन्तु कुर्वन्तु । प्रचयात्समुच्चयो गम्यते ॥
</details>

<details open><summary>विश्वास-प्रस्तुतिः</summary>

अ॒यन्नो॒ नभ॑सा पु॒रस्स॒ꣵ॒स्फानो॑ अ॒भि र॑ख्षतु ।  
गृ॒हाणा॒मस॑मर्त्यै ब॒हवो॑ नो गृ॒हा अ॑सन्न् ।  
</details>

<details><summary>मूलम्</summary>

अ॒यन्नो॒ नभ॑सा पु॒रस्स॒ꣵ॒स्फानो॑ अ॒भि र॑ख्षतु ।  
गृ॒हाणा॒मस॑मर्त्यै ब॒हवो॑ नो गृ॒हा अ॑सन्न् ।  
</details>

<details><summary>भट्टभास्करटीका</summary>

5अयं न इत्यादयः अग्निवाय्वादित्यानामुपस्थानमन्त्राः । आद्ये अनुष्टुभौ, तृतीया पुरस्ताद्बृहती; प्रथमस्य द्वादशाक्षरत्वात् ॥ अयं नभसा नित्यबद्धेन तेजसा पुरः अग्रतः सर्वस्य वर्तते श्रेष्ठ इत्यर्थः । संस्फानः सम्यक् स्फावयिता सर्वेषाम् । स्फावयतेर्ल्युटि छान्दसो यलोपः । नोस्मानभिरक्षतु गृहाणामसमर्त्यै अविनाशार्थम् । ऋ गतौ, संपूर्वो विनाशे वर्तते, उपसर्गस्याकारोपजनः छान्दसस्सांहितिकः । ततश्च नोस्माकं बहवः गृहाः असन् सन्तु ॥
</details>

<details open><summary>विश्वास-प्रस्तुतिः</summary>

स त्वन्नो॒ न॒भ॒स॒स्प॒त॒ ऊर्ज॑न्नो धेहि भ॒द्रया᳚ ।  
पुन॑र्नो न॒ष्टमा कृ॑धि॒ पुन॑र्नो र॒यिमा कृ॑धि ।
</details>

<details><summary>मूलम्</summary>

स त्वन्नो॒ न॒भ॒स॒स्प॒त॒ ऊर्ज॑न्नो धेहि भ॒द्रया᳚ ।  
पुन॑र्नो न॒ष्टमा कृ॑धि॒ पुन॑र्नो र॒यिमा कृ॑धि ।
</details>

<details><summary>भट्टभास्करटीका</summary>

6अथ वायोः - हे नभसस्पते आकाशस्य पते हे वात 'षष्ठ्याः पतिपुत्र' इत्यादिना सत्वं, 'सुबामन्त्रिते' इति पराङ्गवद्भावः । स त्वमूर्जमन्नादिरसं अस्मभ्यमेव धेहि भद्रया वाचा । किंच - नोस्माकं नष्टं पुनराकृधि अनीय देहि, रयिं धनं च प्रेप्सितं पुनःपुनः अजस्रमानीय देहि । करोतेर्लोटि शपो लुक्, 'श्रुशृणुपॄकॄ' इति धिभावः ॥
</details>

<details><summary>मूलम् (संयुक्तम्)</summary>

देव॑ सꣵस्फान सहस्रपो॒षस्ये॑शिषे॒ स नो॑ रा॒स्वाज्या॑निꣳ रा॒यस्पोषꣳ॑ सु॒वीर्यꣳ॑ सव्ँवथ्स॒रीणाꣳ॑ स्व॒स्तिम् ।
</details>

<details open><summary>विश्वास-प्रस्तुतिः</summary>

देव॑ सꣵस्फान ।  
स॒ह॒स्र॒पो॒षस्ये॑शिषे ।  
</details>

<details><summary>मूलम्</summary>

देव॑ सꣵस्फान ।  
स॒ह॒स्र॒पो॒षस्ये॑शिषे ।  
</details>

<details><summary>भट्टभास्करटीका</summary>

7अथादित्यस्य - हे देव आदित्य संस्फान । गतम् । सहस्रपोषस्य पश्वादिबहुपुष्टेः त्वमेवेशिषे । 'ईशस्से' इतीडागमः ।
</details>

<details open><summary>विश्वास-प्रस्तुतिः</summary>

स नो॑ रा॒स्व ।  
</details>

<details><summary>मूलम्</summary>

स नो॑ रा॒स्व ।  
</details>

<details><summary>भट्टभास्करटीका</summary>

स त्वं नोस्मभ्यं रास्व देहि । व्यत्ययेनात्मनेपदम् ।   
</details>

<details open><summary>विश्वास-प्रस्तुतिः</summary>

अज्या॑निꣳ रा॒यस्पोषꣳ॑ सु॒वीर्यꣳ॑ सव्ँवथ्स॒रीणाꣳ॑ स्व॒स्तिम् ।
</details>

<details><summary>मूलम्</summary>

अज्या॑निꣳ रा॒यस्पोषꣳ॑ सु॒वीर्यꣳ॑ सव्ँवथ्स॒रीणाꣳ॑ स्व॒स्तिम् ।
</details>

<details><summary>भट्टभास्करटीका</summary>

अज्यानीं अक्षीणत्वं अदारिद्र्यम् । 'ग्लाम्लाज्याहाभ्यो निः' । रायो धनस्य पोषं पुष्टिम् । पूर्ववत्सत्वम् । सुवीर्यं शोभनवीर्यं संवत्सरीणां संवत्सरभाविनीं स्वस्तिं अविनाशं च देहि । 'संपरिपूर्वात्ख च' इति खः ॥
</details>

<details><summary>मूलम् (संयुक्तम्)</summary>

अ॒ग्निर्वाव य॒म इ॒यय्ँय॒मी कुसी॑द॒व्ँवा ए॒तद्य॒मस्य॒ यज॑मान॒ आ द॑त्ते॒ यदोष॑धीभि॒र्वेदिꣵ॑ स्तृ॒णाति॒ यदनु॑पौष्य प्रया॒याद्ग्री॑वब॒द्धमे॑नम् [24]  अ॒मुष्मि॑ल्ँलो॒के ने॑नीयेर॒न्यत्कुसी॑द॒मप्र॑तीत्त॒म्मयीत्युपौ॑षती॒हैव सन्य॒मङ्कुसी॑दन्निरव॒दाया॑नृ॒णस्सु॑व॒र्गल्ँलो॒कमे॑ति॒  
</details>

<details open><summary>विश्वास-प्रस्तुतिः</summary>

अ॒ग्निर्वाव य॒म इ॒यय्ँय॒मी ।  
कुसी॑द॒व्ँवा ए॒तद्य॒मस्य॒ यज॑मान॒ आ द॑त्ते ।  
यदोष॑धीभि॒र्वेदिꣵ॑ स्तृ॒णाति॑।  
</details>

<details><summary>मूलम्</summary>

अ॒ग्निर्वाव य॒म इ॒यय्ँय॒मी ।  
कुसी॑द॒व्ँवा ए॒तद्य॒मस्य॒ यज॑मान॒ आ द॑त्ते ।  
यदोष॑धीभि॒र्वेदिꣵ॑ स्तृ॒णाति॑।  
</details>

<details><summary>भट्टभास्करटीका</summary>

8अथ 'यत्कुसीदम्' इत्यादीनां मन्त्राणां ब्राह्मणम् - अग्निर्वावेत्यादि ॥ अग्निः यमः यदर्थमृणं गृह्णाति । इयं पृथिवी यमी यस्या ऋणं गृह्यते । यमस्य स्त्री यमी । अस्याः मन्त्रे श्रुताया अप्युपादानमुत्तमर्णप्रदर्शनार्थम् । कुसीदमेतत् अस्यास्सकाशात् यज्ञं निर्वर्तयितुं यजमानो गृह्णाति । यदोषधीभिरस्यास्स्वभूताभिः वेदिं स्तृणातीति । अस्याः सकाशादृणमिव गृहीत्वा । तस्मादस्यै धारयति ऋणमिति ।  

अपरा योजना - यमोग्रिरुत्तमर्णः । यम्या उपादानं प्रासङ्गिकं, धनसम्बन्धप्रदर्शनार्थं वा । यज्ञार्थमग्नेस्सकाशात् कुसीदं गृह्णाति यदोषधीभिः यमीद्वारेण अग्नेस्स्वभूताभिः वेदिं स्तृणाति तस्मादग्नये धारयति ऋणमिति ।   
</details>

<details open><summary>विश्वास-प्रस्तुतिः</summary>

यदनु॑पौष्य प्रया॒याद्,
ग्री॑वबद्धमे॑नम॒मुष्मि॑ल्ँलो॒के ने॑नीयेरन् ।  
</details>

<details><summary>मूलम्</summary>

यदनु॑पौष्य प्रया॒याद्,
ग्री॑वबद्धमे॑नम॒मुष्मि॑ल्ँलो॒के ने॑नीयेरन् ।  
</details>

<details><summary>भट्टभास्करटीका</summary>

तस्मादेतद्बहिः यदनुपौष्य अदाहयित्वाऽध्वर्युणा यः प्रयायात् इतो लोकाद्यजमानः । उष दाहे, ण्यन्ताल्ल्यप् । एङि पररूपं प्राप्तं, प्रातिशाख्यकृर्तां मते 'वृद्धिरेचि' इति वृद्धिर्लक्ष्यते । एनमृणिनं ग्रीवबद्धं ग्रीवायामृणपाशेन बद्धं अमुष्मिन् लोके परलोके नेनीयेरन् या तयेयुः । 'ङ्यापोस्संज्ञाछन्दसोः' इति ह्रस्वत्वम् ।   
</details>

<details open><summary>विश्वास-प्रस्तुतिः</summary>

यत्कुसी॑द॒मप्र॑तीत्त॒म्मयीत्युपौ॑षति ।  
</details>

<details><summary>मूलम्</summary>

यत्कुसी॑द॒मप्र॑तीत्त॒म्मयीत्युपौ॑षति ।  
</details>

<details><summary>भट्टभास्करटीका</summary>

यस्मादेवं तस्मात् 'यत्कुसीदम्' इति बर्हिरुपौषति दहत्यध्वर्युः । पूर्ववद्वृद्धिः ।
</details>

<details open><summary>विश्वास-प्रस्तुतिः</summary>

इ॒हैव सन् य॒मङ्कुसी॑दन् निरव॒दाया॑नृ॒णस्सु॑व॒र्गल्ँलो॒कमे॑ति ।
</details>

<details><summary>मूलम्</summary>

इ॒हैव सन् य॒मङ्कुसी॑दन् निरव॒दाया॑नृ॒णस्सु॑व॒र्गल्ँलो॒कमे॑ति ।
</details>

<details><summary>भट्टभास्करटीका</summary>

इहैव सन् यमं यमार्थं ऋणं यमस्वभूतं वा निरवदाय अपाकृत्य अनृणो भूत्वा स्वर्गं लोकं गच्छतीति ॥
</details>

<details><summary>मूलम् (संयुक्तम्)</summary>

यदि॑ मि॒श्रमि॑व॒ चरे॑दञ्ज॒लिना॒ सक्तू᳚न्प्रदा॒व्ये॑ जुहुयादे॒ष वा अ॒ग्निर्वै᳚श्वान॒रो यत्प्र॑दा॒व्य॑स्स ए॒वैनꣵ॑ स्वदय॒ति
</details>

<details open><summary>विश्वास-प्रस्तुतिः</summary>

यदि॑ मि॒श्रमि॑व॒ चरे॑त् ।  

अञ्ज॒लिना॒ सक्तू᳚न्प्रदा॒व्ये॑ जुहुयात् ।  
</details>

<details><summary>मूलम्</summary>

यदि॑ मि॒श्रमि॑व॒ चरे॑त् ।  

अञ्ज॒लिना॒ सक्तू᳚न्प्रदा॒व्ये॑ जुहुयात् ।  
</details>

<details><summary>भट्टभास्करटीका</summary>

9अथ 'विश्वलोप' इत्यादेर्ब्राह्मणं - यदीत्यादि ॥ यदि मिश्रमिव पापसंसृष्टमिव आचरेत् अभोज्यसंसृष्टमिवाश्नीयात् तच्छुद्ध्यर्थं अञ्जलिना सक्तून् प्रदाव्ये दवाग्नौ ज्वलति 'विश्वलोप' इति जुहुयात् ।
</details>

<details open><summary>विश्वास-प्रस्तुतिः</summary>

ए॒ष वा अ॒ग्निर्वै᳚श्वान॒रो यत्प्र॑दा॒व्य॑स्स ए॒वैनꣵ॑ स्वदय॒ति ।  
</details>

<details><summary>मूलम्</summary>

ए॒ष वा अ॒ग्निर्वै᳚श्वान॒रो यत्प्र॑दा॒व्य॑स्स ए॒वैनꣵ॑ स्वदय॒ति ।  
</details>

<details><summary>भट्टभास्करटीका</summary>

एष वा इत्यादि । वैश्वानरत्वेन प्रदाव्यस्तुतिः । स एवैनं यजमानं स्वर्गं लोकं नयतीति । निवृत्तपापं स्वदयति स्वादून्याशयति ॥
</details>

<details><summary>मूलम् (संयुक्तम्)</summary>

अह्ना᳚व्ँवि॒धान्या॑मेकाष्ट॒काया॑मपू॒पञ्चतु॑श्शरावम्प॒क्त्वा प्रा॒तरे॒तेन॒ कख्ष॒मुपौ॑षे॒द्यदि॑ [25] दह॑ति पुण्य॒सम॑म्भवति॒ यदि॒ न दह॑ति पाप॒सम॑मे॒तेन॑ ह स्म॒ वा ऋ॑षयᳶ पु॒रा वि॒ज्ञाने॑न दीर्घस॒त्त्रमुप॑ यन्ति
</details>

<details open><summary>विश्वास-प्रस्तुतिः</summary>

अह्ना᳚व्ँवि॒धान्या॑मेकाष्ट॒काया॑मपू॒पञ्चतु॑श्शरावम्प॒क्त्वा प्रा॒तरे॒तेन॒ कख्ष॒मुपौ॑षेत् ।  

यदि॑ [25] दह॑ति पुण्य॒सम॑म्भवति ।  
</details>

<details><summary>मूलम्</summary>

अह्ना᳚व्ँवि॒धान्या॑मेकाष्ट॒काया॑मपू॒पञ्चतु॑श्शरावम्प॒क्त्वा प्रा॒तरे॒तेन॒ कख्ष॒मुपौ॑षेत् ।  

यदि॑ [25] दह॑ति पुण्य॒सम॑म्भवति ।  
</details>

<details><summary>भट्टभास्करटीका</summary>

10अथात्र प्रयोगान्तरमाह - अह्नामित्यादि ॥ अह्नां विधानी एक्ताष्टका या संवत्सरस्य पत्नी । यथोक्तं - 'एषा वै संवत्सरस्य पत्नी यदेकाष्टका' इति । विशेषणोपादानं अहस्सु कृतानां तदधीनत्वख्यापनार्थम् । यद्वा - अह्नामेकाहादीनां क्रतूनां विधानी संवत्सरस्य वा क्रतोः गवामयनस्य अवयवानामह्नां विधानी । तत्रारम्भात् 'संवत्सराय दीक्षिष्यमाणा एकाष्टकायां दीक्षेरन्' इति माघकृष्णाष्टमी एकाष्टका । 'अष्टका पितृदैवत्ये' इतीत्वाभावः । अस्यां अहोरात्रे अपूपं चतुश्शरावं चतुश्शरावपरिमाणम् । द्विप्रस्थः शरावः । 'अध्यर्धपूर्वात्' इति अर्हीयस्य लुक्, 'इगन्तकाल' इति पूर्वपदप्रकृतिस्वरत्वम् । पक्त्वा प्रातः उदिते आदित्ये अरण्ये अग्निमुपसमाधाय तत्र दीप्ते पूतीतृणसहितेन अपूपेन कक्षं वनं गहनमुपोषेत् दहेत् ।   
</details>

<details open><summary>विश्वास-प्रस्तुतिः</summary>

यदि॒ न दह॑ति पाप॒सम॑म् ।  
</details>

<details><summary>मूलम्</summary>

यदि॒ न दह॑ति पाप॒सम॑म् ।  
</details>

<details><summary>भट्टभास्करटीका</summary>

अथैनमुद्गृह्णाति, विज्ञानमुपैति - यदि दहति सोग्निः कक्षं पुण्यसमं पुण्यानुरूर्पं भवति । यद्वा - आरभ्यमाणास्समास्संवत्सराः पुण्या अनुपद्रवाः अस्य भवन्ति । पुण्यत्वं समास्वासूचयतीति पुण्यसमम्, 'तिष्ठद्गुप्रभृतीनि च', 'कूलतीर' इत्यादिनोत्तरपदाद्युदात्तत्वम् । अनेन पुण्यतां ज्ञात्वा कर्मारभेतेति ।

यदि न दहति पापसममेतद्भवति । तदा तूष्णीमासीतेति । पूर्ववत्समासः, उत्तरपदाद्युदात्तत्वं च । 'निपातैर्यद्यदि' इति दहतीत्याख्यातं न निहन्यते ।
</details>

<details open><summary>विश्वास-प्रस्तुतिः</summary>

ए॒तेन॑ ह स्म॒ वा ऋ॑षयᳶ पु॒रा वि॒ज्ञाने॑न दीर्घस॒त्त्रमुप॑ यन्ति ।  
</details>

<details><summary>मूलम्</summary>

ए॒तेन॑ ह स्म॒ वा ऋ॑षयᳶ पु॒रा वि॒ज्ञाने॑न दीर्घस॒त्त्रमुप॑ यन्ति ।  
</details>

<details><summary>भट्टभास्करटीका</summary>

एतेन हि विज्ञानेन पुण्यापुण्यज्ञानोपायेन पुण्यतां सम्यग्ज्ञात्वा दीर्घसत्रं वर्षशतिकं वर्षसाहस्रिकं च ऋषयो वा ह स्म पुरा उपयन्ति उपायन् । 'लट् स्मे' इति लट् ॥
</details>

<details><summary>मूलम् (संयुक्तम्)</summary>

यो वा उ॑पद्र॒ष्टार॑मुपश्रो॒तार॑मनुख्या॒तार॑व्ँवि॒द्वान्यज॑ते॒ सम॒मुष्मि॑ल्ँलो॒क इ॑ष्टापू॒र्तेन॑ गच्छते॒ऽग्निर्वा उ॑पद्र॒ष्टा वा॒युरु॑पश्रो॒ताऽऽदि॒त्यो॑ऽनुख्या॒ता तान्य ए॒वव्ँवि॒द्वान्यज॑ते॒ सम॒मुष्मि॑ल्ँलो॒क इ॑ष्टापू॒र्तेन॑ गच्छते॒ऽयन्नो॒ नभ॑सा पु॒रः [26] इत्या॑हा॒ऽग्निर्वै नभ॑सा पु॒रो᳚ऽग्निमे॒व तदा॑है॒तन्मे॑ गोपा॒येति॒ स त्वन्नो॑ नभसस्पत॒ इत्या॑ह  
</details>

<details open><summary>विश्वास-प्रस्तुतिः</summary>

यो वा उ॑पद्र॒ष्टार॑मुपश्रो॒तार॑मनुख्या॒तार॑व्ँवि॒द्वान्यज॑ते ।  

सम॒मुष्मि॑ल्ँलो॒क इ॑ष्टापू॒र्तेन॑ गच्छते ।  
</details>

<details><summary>मूलम्</summary>

यो वा उ॑पद्र॒ष्टार॑मुपश्रो॒तार॑मनुख्या॒तार॑व्ँवि॒द्वान्यज॑ते ।  

सम॒मुष्मि॑ल्ँलो॒क इ॑ष्टापू॒र्तेन॑ गच्छते ।  
</details>

<details><summary>भट्टभास्करटीका</summary>

11अथोपस्थानमन्त्राणां ब्राह्मणं - यो वा इत्यादि ॥ उपद्रष्ट्रादीन् विद्वान् यो यजते सोमुष्मिन् लोके इष्टापूर्तेन इष्टापूर्तफलेन संगच्छते अविनष्टेन संयुज्यते । 'समो गमृच्छि' इत्यात्मनेपदम् । इष्टं च पूर्तं चेष्टापूर्तं दैव्यं पित्र्यं च कर्म । साहितिकं पूर्वपदस्य दीर्घत्वम्, गवाश्वप्रभृतित्वादेकवद्भावः ।
</details>

<details open><summary>विश्वास-प्रस्तुतिः</summary>

अ॒ग्निर्वा उ॑पद्र॒ष्टा वा॒युरु॑पश्रो॒ताऽऽदि॒त्यो॑ऽनुख्या॒ता तान्य ए॒वव्ँवि॒द्वान्यज॑ते ।

सम॒मुष्मि॑ल्ँलो॒क इ॑ष्टापू॒र्तेन॑ गच्छते ।   
</details>

<details><summary>मूलम्</summary>

अ॒ग्निर्वा उ॑पद्र॒ष्टा वा॒युरु॑पश्रो॒ताऽऽदि॒त्यो॑ऽनुख्या॒ता तान्य ए॒वव्ँवि॒द्वान्यज॑ते ।

सम॒मुष्मि॑ल्ँलो॒क इ॑ष्टापू॒र्तेन॑ गच्छते ।   
</details>

<details><summary>भट्टभास्करटीका</summary>

अग्निर्वा इत्यादि । गतम् ।
</details>

<details open><summary>विश्वास-प्रस्तुतिः</summary>

अ॒यन्नो॒ नभ॑सा पु॒र इत्या॑ह ।  
अ॒ग्निर्वै नभ॑सा पु॒रो᳚ऽग्निमे॒व तदा॑ह ।  
ए॒तन्मे॑ गोपा॒येति॒ स त्वन्नो॑ नभसस्पत॒ इत्या॑ह ।  
</details>

<details><summary>मूलम्</summary>

अ॒यन्नो॒ नभ॑सा पु॒र इत्या॑ह ।  
अ॒ग्निर्वै नभ॑सा पु॒रो᳚ऽग्निमे॒व तदा॑ह ।  
ए॒तन्मे॑ गोपा॒येति॒ स त्वन्नो॑ नभसस्पत॒ इत्या॑ह ।  
</details>

<details><summary>भट्टभास्करटीका</summary>

इदानीं पदानि व्याचष्टे - अयं न इत्यादि । अग्निर्वै नभसा तेजसा पुरः अग्रेसरः सर्वस्य, तस्मादग्निमाह – एतद्ग्रहान् मे गोपायेति रक्षेति अनेन मन्त्रेण प्रार्थयते; अग्नेर्ग्रहपतित्वात् ॥
</details>

<details><summary>मूलम् (संयुक्तम्)</summary>

वा॒युर्वै नभ॑स॒स्पति॑र्वा॒युमे॒व तदा॑है॒तन्मे॑ गोपा॒येति॒ देव॑ सꣵस्फा॒नेत्या॑ह
</details>

<details open><summary>विश्वास-प्रस्तुतिः</summary>

वा॒युर्वै नभ॑स॒स्पति॑र्वा॒युमे॒व तदा॑ह ।  
ए॒तन्मे॑ गोपा॒येति॒ देव॑ सꣵस्फा॒नेत्या॑ह ।  
</details>

<details><summary>मूलम्</summary>

वा॒युर्वै नभ॑स॒स्पति॑र्वा॒युमे॒व तदा॑ह ।  
ए॒तन्मे॑ गोपा॒येति॒ देव॑ सꣵस्फा॒नेत्या॑ह ।  
</details>

<details><summary>भट्टभास्करटीका</summary>

12वायुर्वै नभसस्पतिः आकाशस्य पालयिता, तस्माद्वायुमाह - एतदन्नं मे गोपाय नष्टमप्यानयेति प्रार्थयते ॥
</details>

<details><summary>मूलम् (संयुक्तम्)</summary>

अ॒सौ वा आ॑दि॒त्यो दे॒वस्स॒ꣵ॒स्फान॑ आदि॒त्यमे॒व तदा॑है॒तन्मे॑ गोपा॒येति॑ ॥ [27]   
</details>

<details open><summary>विश्वास-प्रस्तुतिः</summary>

अ॒सौ वा आ॑दि॒त्यो दे॒वस्स॒ꣵ॒स्फान॑ः ।  

आदि॒त्यमे॒व तदा॑है॒तन्मे॑ गोपा॒येति॑ ॥
</details>

<details><summary>मूलम्</summary>

अ॒सौ वा आ॑दि॒त्यो दे॒वस्स॒ꣵ॒स्फान॑ः ।  

आदि॒त्यमे॒व तदा॑है॒तन्मे॑ गोपा॒येति॑ ॥
</details>

<details><summary>भट्टभास्करटीका</summary>

13असौ वा आदित्यो देवः संस्फानः सम्यग्वर्धयिता प्रजानां धनानां च तस्मादादित्यमाह – एतन्मे प्रजादिकं गोपायेति भूयश्च पोषयेति प्रार्थयते । 'गुपूधूप' इत्यायप्रत्ययः ॥


इति तृतीये तृतीये अष्टमोनुवाकः ॥  
</details>
