+++
title = "०९"

+++

विश्वेदेवा ऋषयः



<details><summary>मूलम् (संयुक्तम्)</summary>

वरु॑णꣳ सुषुवा॒णम॒न्नाद्य॒न्नोपा॑नम॒थ्स ए॒ताव्ँ वा॑रु॒णीङ्कृ॒ष्णाव्वँ॒शाम॑पश्य॒त्ताꣳ स्वायै॑ दे॒वता॑या॒ आऽल॑भत॒ ततो॒ वै तम॒न्नाद्य॒मुपा॑नम॒द्यमल॑म॒न्नाद्या॑य॒ सन्त॑म॒न्नाद्य॒न्नोप॒नमे॒थ्स ए॒ताव्ँ वा॑रु॒णीङ्कृ॒ष्णाव्वँ॒शामाल॑भेत॒ वरु॑णमे॒व स्वेन॑ भाग॒धेये॒नोप॑धावति॒ स ए॒वास्मा॒ अन्न॒म्प्रय॑च्छत्यन्ना॒दः (53) ए॒व भ॑वति कृ॒ष्णा भ॑वति वारु॒णी ह्ये॑षा दे॒वत॑या॒ समृ॑द्ध्यै 
</details>

<details open><summary>विश्वास-प्रस्तुतिः</summary>

वरु॑णꣳ सुषुवा॒णम॒न्नाद्य॒न्नोपा॑नमत् ।   
स ए॒ताव्ँ वा॑रु॒णीङ्कृ॒ष्णाव्वँ॒शाम॑पश्यत् ।
</details>

<details><summary>मूलम्</summary>

वरु॑णꣳ सुषुवा॒णम॒न्नाद्य॒न्नोपा॑नमत् ।   
स ए॒ताव्ँ वा॑रु॒णीङ्कृ॒ष्णाव्वँ॒शाम॑पश्यत् ।
</details>

<details><summary>भट्टभास्कर-टीका</summary>

1वरुणं सुषुवाणमित्यादि ॥ सुषुवाणं सुतवन्तम् । सुनोतेर्लिटः कानजादेशः । अन्नस्यादनमन्नाद्यम् । बहुलवचनाद्यत् ।
</details>

<details open><summary>विश्वास-प्रस्तुतिः</summary>

ताꣳ स्वायै॑ दे॒वता॑या॒ आऽल॑भत ।  
ततो॒ वै तम॒न्नाद्य॒मुपा॑नमत् ।   
यमल॑म॒न्नाद्या॑य॒ सन्त॑म॒न्नाद्य॒न्नोप॒नमे᳚त्   ।  
स ए॒ताव्ँ वा॑रु॒णीङ्कृ॒ष्णाव्वँ॒शामाल॑भेत ।   
वरु॑णमे॒व स्वेन॑ भाग॒धेये॒नोप॑धावति ।  
स ए॒वास्मा॒ अन्न॒म्प्रय॑च्छति ।  
अ॒न्ना॒दः ए॒व भ॑वति ।   
कृ॒ष्णा भ॑वति वारु॒णी ह्ये॑षा दे॒वत॑या॒ समृ॑द्ध्यै ।   
</details>

<details><summary>मूलम्</summary>

ताꣳ स्वायै॑ दे॒वता॑या॒ आऽल॑भत ।  
ततो॒ वै तम॒न्नाद्य॒मुपा॑नमत् ।   
यमल॑म॒न्नाद्या॑य॒ सन्त॑म॒न्नाद्य॒न्नोप॒नमे᳚त्   ।  
स ए॒ताव्ँ वा॑रु॒णीङ्कृ॒ष्णाव्वँ॒शामाल॑भेत ।   
वरु॑णमे॒व स्वेन॑ भाग॒धेये॒नोप॑धावति ।  
स ए॒वास्मा॒ अन्न॒म्प्रय॑च्छति ।  
अ॒न्ना॒दः ए॒व भ॑वति ।   
कृ॒ष्णा भ॑वति वारु॒णी ह्ये॑षा दे॒वत॑या॒ समृ॑द्ध्यै ।   
</details>

<details><summary>भट्टभास्कर-टीका</summary>

स्वाया इति । आत्मने देवताया इति ॥
</details>



<details><summary>मूलम् (संयुक्तम्)</summary>


मै॒त्रꣵ श्वे॒तमाल॑भेत वारु॒णङ्कृ॒ष्णम॒पाञ्चौष॑धीनाञ्च स॒न्धावन्न॑कामो मै॒त्रीर्वा ओष॑धयो वारु॒णीरापो॒ऽपाञ्च॒ खलु॒ वा ओष॑धीनाञ्च॒ रस॒मुप॑जीवामो मि॒त्रावरु॑णावे॒व स्वेन॑ भाग॒धेये॒नोप॑धावति॒  तावे॒वास्मा॒ अन्न॒म्प्रय॑च्छतोऽन्ना॒द ए॒व भ॑वति (54)  अ॒पाञ्चौष॑धीनाञ्च स॒न्धावाल॑भत उ॒भय॒स्याव॑रुद्ध्यै॒ विशा॑खो॒ यूपो॑ भवति॒ द्वे ह्ये॑ते दे॒वते॒ समृ॑द्ध्यै
</details>

<details open><summary>विश्वास-प्रस्तुतिः</summary>

मै॒त्रꣵ श्वे॒तमाल॑भेत ।  

वा॒रु॒णङ्कृ॒ष्णम॒पाञ्चौष॑धीनाञ्च स॒न्धावन्न॑कामः ।  
</details>

<details><summary>मूलम्</summary>

मै॒त्रꣵ श्वे॒तमाल॑भेत ।  

वा॒रु॒णङ्कृ॒ष्णम॒पाञ्चौष॑धीनाञ्च स॒न्धावन्न॑कामः ।  
</details>

<details><summary>भट्टभास्कर-टीका</summary>

2सन्धाविति ॥ प्रावृट्छरदोर्मध्ये । पर्वणीत्येके । नदीकेदारमध्ये इत्यन्ये ।
</details>

<details open><summary>विश्वास-प्रस्तुतिः</summary>

मै॒त्रीर्वा ओष॑धयो वारु॒णीरापः॑ ।  
अ॒पाञ्च॒ खलु॒ वा ओष॑धीनाञ्च॒ रस॒मुप॑जीवामः ।  
मि॒त्रावरु॑णावे॒व स्वेन॑ भाग॒धेये॒नोप॑धावति ।  
तावे॒वास्मा॒ अन्न॒म्प्रय॑च्छतः ।  
अ॒न्ना॒द ए॒व भ॑वति ।  
</details>

<details><summary>मूलम्</summary>

मै॒त्रीर्वा ओष॑धयो वारु॒णीरापः॑ ।  
अ॒पाञ्च॒ खलु॒ वा ओष॑धीनाञ्च॒ रस॒मुप॑जीवामः ।  
मि॒त्रावरु॑णावे॒व स्वेन॑ भाग॒धेये॒नोप॑धावति ।  
तावे॒वास्मा॒ अन्न॒म्प्रय॑च्छतः ।  
अ॒न्ना॒द ए॒व भ॑वति ।  
</details>

<details><summary>भट्टभास्कर-टीका</summary>

मैत्रीर्वा इति । मित्रावरुणसम्बन्धिनीनामपामोषधीनां च सन्धौ मैत्रावरुणयोरालम्भात् अपामोषधीनां रसस्यान्नलक्षणस्य लाभादन्नादो भवति । 'वा छन्दसि' इति पूर्वसवर्णदीर्घत्वम् ।
</details>

<details open><summary>विश्वास-प्रस्तुतिः</summary>

अ॒पाञ्चौष॑धीनाञ्च स॒न्धावाल॑भते  ।  
उ॒भय॒स्याव॑रुद्ध्यै॒ विशा॑खो॒ यूपो॑ भवति ।  
द्वे ह्ये॑ते दे॒वते॒ समृ॑द्ध्यै ।
</details>

<details><summary>मूलम्</summary>

अ॒पाञ्चौष॑धीनाञ्च स॒न्धावाल॑भते  ।  
उ॒भय॒स्याव॑रुद्ध्यै॒ विशा॑खो॒ यूपो॑ भवति ।  
द्वे ह्ये॑ते दे॒वते॒ समृ॑द्ध्यै ।
</details>

<details><summary>भट्टभास्कर-टीका</summary>

उभयस्येति । द्विप्रकारस्य रसस्य । विशाखः शाखाद्वयात्मा । उक्तमाचार्येण - 'यदूर्ध्वं रशनायास्तद्विशाखं यद्वोपरात् उभे शाखे अष्टाश्री सचषाले स्याताम्' इति ॥
</details>



<details><summary>मूलम् (संयुक्तम्)</summary>

मै॒त्रꣵ श्वे॒तमा ल॑भेत वारु॒णङ्कृ॒ष्णञ्ज्योगा॑मयावी॒ यन्मै॒त्रो भव॑ति मि॒त्रेणै॒वास्मै॒ वरु॑णꣳ शमयति॒ यद्वा॑रु॒णस्सा॒ख्षादे॒वैन॑व्ँवरुणपा॒शान्मु॑ञ्चत्यु॒त यदी॒तासु॒र्भव॑ति॒ जीव॑त्ये॒व 
</details>

<details open><summary>विश्वास-प्रस्तुतिः</summary>

मै॒त्रꣵ श्वे॒तमा ल॑भेत ।  
वा॒रु॒णङ्कृ॒ष्णञ्ज्योगा॑मयावी॒ यन्मै॒त्रो भव॑ति ।  
</details>

<details><summary>मूलम्</summary>

मै॒त्रꣵ श्वे॒तमा ल॑भेत ।  
वा॒रु॒णङ्कृ॒ष्णञ्ज्योगा॑मयावी॒ यन्मै॒त्रो भव॑ति ।  
</details>

<details><summary>भट्टभास्कर-टीका</summary>

3ज्योगामयावी । उक्तः ।
</details>

<details open><summary>विश्वास-प्रस्तुतिः</summary>

मि॒त्रेणै॒वास्मै॒ वरु॑णꣳ शमयति ।   
यद्वा॑रु॒णस्सा॒ख्षादे॒वैन॑व्ँवरुणपा॒शान्मु॑ञ्चति ।  
उ॒त यदी॒तासु॒र्भव॑ति॒ जीव॑त्ये॒व ।  
</details>

<details><summary>मूलम्</summary>

मि॒त्रेणै॒वास्मै॒ वरु॑णꣳ शमयति ।   
यद्वा॑रु॒णस्सा॒ख्षादे॒वैन॑व्ँवरुणपा॒शान्मु॑ञ्चति ।  
उ॒त यदी॒तासु॒र्भव॑ति॒ जीव॑त्ये॒व ।  
</details>

<details><summary>भट्टभास्कर-टीका</summary>

मित्रेणैवेति । मित्रेण मित्रद्वारा वरुणस्य शान्तिः वरुणेन साक्षाद्वरुणस्य शान्तिः । ततश्च वरुणपाशाद्दीर्घामयरूपात् मुक्तः इतासुरपि गतासुरपि जीवत्येव ॥
</details>



<details><summary>मूलम् (संयुक्तम्)</summary>

दे॒वा वै पुष्टि॒न्नावि॑न्दन्न् (55)  ताम्मि॑थु॒ने॑ऽपश्य॒न्तस्या॒न्न सम॑राधय॒न्ताव॒श्विना॑वब्रूतामा॒वयो॒र्वा ए॒षा मैतस्या᳚व्वँदद्ध्व॒मिति॒ साऽश्विनो॑रे॒वाभ॑व॒द्यᳶ पुष्टि॑काम॒स्स्याथ्स ए॒तामा᳚श्वि॒नीय्ँय॒मीव्वँ॒शामाल॑भेता॒श्विना॑वे॒व स्वेन॑ भाग॒धेये॒नोप॑धावति॒ तावे॒वास्मि॒न्पुष्टि॑न्धत्त॒ᳶ पुष्य॑ति प्र॒जया॑ प॒शुभिः॑ ॥ (56)
</details>

<details open><summary>विश्वास-प्रस्तुतिः</summary>

दे॒वा वै पुष्टि॒न्नावि॑न्दन् ।  
</details>

<details><summary>मूलम्</summary>

दे॒वा वै पुष्टि॒न्नावि॑न्दन् ।  
</details>

<details><summary>भट्टभास्कर-टीका</summary>

4देवा वा इति ॥ पुष्टिं प्रजातिमलभमाना देवा मिथुनीभाव एव तामपश्यन् मिथुनीभाव एव पुष्टिर्भवतीत्यपश्यन् ।
</details>

<details open><summary>विश्वास-प्रस्तुतिः</summary>

ताम्मि॑थु॒ने॑ऽपश्यन् ।
</details>

<details><summary>मूलम्</summary>

ताम्मि॑थु॒ने॑ऽपश्यन् ।
</details>

<details><summary>भट्टभास्कर-टीका</summary>

ततो मिथुनेनापि तस्यां न समराधयन् पुष्टिसंसिद्धिर्नाभिजाता नावर्धन्तेति यावत् ।
</details>

<details open><summary>विश्वास-प्रस्तुतिः</summary>

तस्या॒न्न सम॑राधय॒न्ताव॒श्विना॑वब्रूताम् , आ॒वयो॒र्वा ए॒षा मैतस्या᳚व्वँदद्ध्व॒मिति॑ ।
</details>

<details><summary>मूलम्</summary>

तस्या॒न्न सम॑राधय॒न्ताव॒श्विना॑वब्रूताम् , आ॒वयो॒र्वा ए॒षा मैतस्या᳚व्वँदद्ध्व॒मिति॑ ।
</details>

<details><summary>भट्टभास्कर-टीका</summary>

अथाश्विनौ देवानब्रूतां ; आवयोरेवैषा पुष्टिः ; आवामेव पुष्टिहेतुः ; तस्मादावाभ्यां विना यूयमेतस्यां मा विदध्वं पुष्टिविषयं किञ्चिदपि विदितुं नार्हथ । 'भासन' इत्यादिना भासने आत्मनेपदम् ।
</details>

<details open><summary>विश्वास-प्रस्तुतिः</summary>

साऽश्विनो॑रे॒वाभ॑वत् ।  
यᳶ पुष्टि॑काम॒स्स्यात् ।  
</details>

<details><summary>मूलम्</summary>

साऽश्विनो॑रे॒वाभ॑वत् ।  
यᳶ पुष्टि॑काम॒स्स्यात् ।  
</details>

<details><summary>भट्टभास्कर-टीका</summary>

ततस्सा पुष्टिरश्विनोरेवाभवत् तद्धेतुकैवाभवत् ॥
</details>

<details open><summary>विश्वास-प्रस्तुतिः</summary>

स ए॒तामा᳚श्वि॒नीय्ँय॒मीव्वँ॒शामाल॑भेत ।   
आ॒श्विना॑वे॒व स्वेन॑ भाग॒धेये॒नोप॑धावति ।  
तावे॒वास्मि॒न्पुष्टि॑न्धत्त॒ᳶ पुष्य॑ति प्र॒जया॑ प॒शुभिः॑ ॥  
</details>

<details><summary>मूलम्</summary>

स ए॒तामा᳚श्वि॒नीय्ँय॒मीव्वँ॒शामाल॑भेत ।   
आ॒श्विना॑वे॒व स्वेन॑ भाग॒धेये॒नोप॑धावति ।  
तावे॒वास्मि॒न्पुष्टि॑न्धत्त॒ᳶ पुष्य॑ति प्र॒जया॑ प॒शुभिः॑ ॥  
</details>

<details><summary>भट्टभास्कर-टीका</summary>

5यमीमिति ॥ सहजातौ यमौ । तयोस्स्त्री यमी । गौरादित्वात् ङीष् ॥

इति द्वितीये प्रथमे नवमोनुवाकः ॥
</details>
