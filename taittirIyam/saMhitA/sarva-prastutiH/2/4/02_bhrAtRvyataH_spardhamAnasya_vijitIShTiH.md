+++
title = "०२ भ्रातृव्यतः स्पर्धमानस्य विजितीष्टिः"

+++

विश्वेदेवा ऋषयः ।

<details><summary>मूलम् (संयुक्तम्)</summary>

दे॒वा॒सु॒रास्सय्ँय॑त्ता आस॒न्ते दे॒वा अ॑ब्रुव॒न्यो नो॑ वी॒र्या॑वत्तम॒स्तमनु॑ स॒मार॑भामहा॒ इति॒ त इन्द्र॑मब्रुव॒न्त्वव्ँवै नो॑ वी॒र्या॑वत्तमोऽसि॒ त्वामनु॑ स॒मार॑भामहा॒ इति॒ सो᳚ऽब्रवीत्ति॒स्रो म॑ इ॒मास्त॒नुवो॑ वी॒र्या॑वती॒स्ताᳶ प्री॑णी॒ताथासु॑रान॒भि भ॑विष्य॒थेति॒ ता वै ब्रू॒हीत्य॑ब्रुवन्नि॒यमꣳ॑हो॒मुगि॒यव्ँवि॑मृ॒धेयमि॑न्द्रि॒याव॑ती [5] इत्य॑ब्रवीत्
</details>

<details open><summary>विश्वास-प्रस्तुतिः</summary>

दे॒वा॒सु॒रास्सय्ँय॑त्ता आसन् ।  
ते दे॒वा अ॑ब्रुवन् ।  
</details>

<details><summary>मूलम्</summary>

दे॒वा॒सु॒रास्सय्ँय॑त्ता आसन् ।  
ते दे॒वा अ॑ब्रुवन् ।  
</details>

<details><summary>भट्टभास्करटीका</summary>

1 देवासुरा इत्यादि ॥ गतम् । वीर्यावत्तमः, 'अन्येषामपि दृश्यते' इति दीर्घत्वम् ।
</details>

<details open><summary>विश्वास-प्रस्तुतिः</summary>

यो नो॑ वी॒र्या॑वत्तम॒स्तमनु॑ स॒मार॑भामहा॒ इति॑ ।  
</details>

<details><summary>मूलम्</summary>

यो नो॑ वी॒र्या॑वत्तम॒स्तमनु॑ स॒मार॑भामहा॒ इति॑ ।  
</details>

<details><summary>भट्टभास्करटीका</summary>

तमनु तं प्रधानभूतमनुसरन्तो वयं संभूय कर्माण्यारभामहे । 'हीने' इत्यनोः कर्मप्रवचनीयत्वम् ।
</details>

<details open><summary>विश्वास-प्रस्तुतिः</summary>

त इन्द्र॑मब्रुवन् ।   
त्वव्ँवै नो॑ वी॒र्या॑वत्तमोऽसि ।  
त्वामनु॑ स॒मार॑भामहा॒ इति॑ ।  
सो᳚ऽब्रवीत् ।  
</details>

<details><summary>मूलम्</summary>

त इन्द्र॑मब्रुवन् ।   
त्वव्ँवै नो॑ वी॒र्या॑वत्तमोऽसि ।  
त्वामनु॑ स॒मार॑भामहा॒ इति॑ ।  
सो᳚ऽब्रवीत् ।  
</details>

<details><summary>भट्टभास्करटीका</summary>

त इत्यादि । गतम् ।
</details>

<details open><summary>विश्वास-प्रस्तुतिः</summary>

ति॒स्रो म॑ इ॒मास्त॒नुवो॑ वी॒र्या॑वती॒स्ताᳶ प्री॑णीत ।  
अथासु॑रान॒भि भ॑विष्य॒थेति॑ ।  
</details>

<details><summary>मूलम्</summary>

ति॒स्रो म॑ इ॒मास्त॒नुवो॑ वी॒र्या॑वती॒स्ताᳶ प्री॑णीत ।  
अथासु॑रान॒भि भ॑विष्य॒थेति॑ ।  
</details>

<details><summary>भट्टभास्करटीका</summary>

एवं वीर्यावतीरिति । वीर्यवत्यः । पूर्ववद्दीर्घत्वम्, 'वा छन्दसि' इति पूर्वसवर्णदीर्घत्वम् ।
</details>

<details open><summary>विश्वास-प्रस्तुतिः</summary>

ता वै ब्रू॒हीत्य॑ब्रुवन् ।  
</details>

<details><summary>मूलम्</summary>

ता वै ब्रू॒हीत्य॑ब्रुवन् ।  
</details>

<details><summary>भट्टभास्करटीका</summary>

ता वा इत्यादि । अब्रुवन् देवाः ।
</details>

<details open><summary>विश्वास-प्रस्तुतिः</summary>

'इ॒यमꣳ॑हो॒मुग् ', 'इ॒यव्ँवि॑मृ॒धा',+ 'इ॒यमि॑न्द्रि॒याव॑ती' इत्य॑ब्रवीत् ।
</details>

<details><summary>मूलम्</summary>

'इ॒यमꣳ॑हो॒मुग् ', 'इ॒यव्ँवि॑मृ॒धा',+ 'इ॒यमि॑न्द्रि॒याव॑ती' इत्य॑ब्रवीत् ।
</details>

<details><summary>भट्टभास्करटीका</summary>

इयमित्यादि । अब्रवीदिन्द्रः ।  
विमृधेति । 'अच्' इति योगविभागादच्समासान्तः ॥
</details>

<details><summary>मूलम् (संयुक्तम्)</summary>

त इन्द्रा॑याꣳहो॒मुचे॑ पुरो॒डाश॒मेका॑दशकपाल॒न्निर॑वप॒न्निन्द्रा॑य वैमृ॒धायेन्द्रा॑येन्द्रि॒याव॑ते॒ यदिन्द्रा॑याꣳहो॒मुचे॑ नि॒रव॑प॒न्नꣳह॑स ए॒व तेना॑मुच्यन्त॒ यदिन्द्रा॑य वैमृ॒धाय॒ मृध॑ ए॒व तेनापा᳚घ्नत॒ यदिन्द्रा॑येन्द्रि॒याव॑त इन्द्रि॒यमे॒व तेना॒त्मन्न॑दधत॒ त्रय॑स्त्रिꣳशत्कपालम्पुरो॒डाश॒न्निर॑वप॒न्त्रय॑स्त्रिꣳश॒द्वै दे॒वता॒स्ता इन्द्र॑ आ॒त्मन्ननु॑ स॒मार॑म्भयत॒ भूत्यै᳚ [6]  ताव्ँवाव दे॒वा विजि॑तिमुत्त॒मामसु॑रै॒र्व्य॑जयन्त॒ यो भ्रातृ॑व्यवा॒न्थ्स्याथ्स स्पर्ध॑मान ए॒तयेष्ट्या॑ यजे॒तेन्द्रा॑याꣳहो॒मुचे॑ पुरो॒डाश॒मेका॑दशकपाल॒न्निर्व॑पेत्
</details>

<details open><summary>विश्वास-प्रस्तुतिः</summary>

त इन्द्रा॑याꣳहो॒मुचे॑ पुरो॒डाश॒मेका॑दशकपाल॒न्निर॑वपन् ।   
इन्द्रा॑य वैमृ॒धायेन्द्रा॑येन्द्रि॒याव॑ते॒ यदिन्द्रा॑याꣳहो॒मुचे॑ नि॒रव॑पन् ।  
अꣳह॑स ए॒व तेना॑मुच्यन्त ।  
यदिन्द्रा॑य वैमृ॒धाय॒ मृध॑ ए॒व तेनापा᳚घ्नत ।  
यदिन्द्रा॑येन्द्रि॒याव॑त इन्द्रि॒यमे॒व तेना॒त्मन्न॑दधत ।  
</details>

<details><summary>मूलम्</summary>

त इन्द्रा॑याꣳहो॒मुचे॑ पुरो॒डाश॒मेका॑दशकपाल॒न्निर॑वपन् ।   
इन्द्रा॑य वैमृ॒धायेन्द्रा॑येन्द्रि॒याव॑ते॒ यदिन्द्रा॑याꣳहो॒मुचे॑ नि॒रव॑पन् ।  
अꣳह॑स ए॒व तेना॑मुच्यन्त ।  
यदिन्द्रा॑य वैमृ॒धाय॒ मृध॑ ए॒व तेनापा᳚घ्नत ।  
यदिन्द्रा॑येन्द्रि॒याव॑त इन्द्रि॒यमे॒व तेना॒त्मन्न॑दधत ।  
</details>

<details><summary>भट्टभास्करटीका</summary>

2अथ ते देवाः इन्द्रायैतां त्रिहविष्कामिष्टिं निरवपन् ।
</details>

<details open><summary>विश्वास-प्रस्तुतिः</summary>

त्रय॑स्त्रिꣳशत्कपालम्पुरो॒डाश॒न्निर॑वपन् ।   
</details>

<details><summary>मूलम्</summary>

त्रय॑स्त्रिꣳशत्कपालम्पुरो॒डाश॒न्निर॑वपन् ।   
</details>

<details><summary>भट्टभास्करटीका</summary>

त्रयस्त्रिंशत्कपालमिति । त्रयाणामेकादशकपालानां त्रयस्त्रिंशत्कपाला भवन्तीति भावः । पुरोडाशमिति च जात्यभिधानम् ।
</details>

<details open><summary>विश्वास-प्रस्तुतिः</summary>

त्रय॑स्त्रिꣳश॒द्वै दे॒वता॒स्ता इन्द्र॑
आ॒त्मन्ननु॑ स॒मार॑म्भयत भूत्यै᳚ ।  
</details>

<details><summary>मूलम्</summary>

त्रय॑स्त्रिꣳश॒द्वै दे॒वता॒स्ता इन्द्र॑
आ॒त्मन्ननु॑ स॒मार॑म्भयत भूत्यै᳚ ।  
</details>

<details><summary>भट्टभास्करटीका</summary>

आत्मन्निति । आत्मनि गुणभूतानकरोत्, तद्देवानां भूत्यै अभवत् ।
</details>

<details open><summary>विश्वास-प्रस्तुतिः</summary>

ताव्ँवाव दे॒वा विजि॑तिमुत्त॒मामसु॑रै॒र्व्य॑जयन्त ।  
यो भ्रातृ॑व्यवा॒न्थ्स्याथ्स स्पर्ध॑मान ए॒तयेष्ट्या॑ यजेत ।  
इन्द्रा॑याꣳहो॒मुचे॑  पुरो॒डाश॒मेका॑दशकपाल॒न्निर्व॑पेत् ।
</details>

<details><summary>मूलम्</summary>

ताव्ँवाव दे॒वा विजि॑तिमुत्त॒मामसु॑रै॒र्व्य॑जयन्त ।  
यो भ्रातृ॑व्यवा॒न्थ्स्याथ्स स्पर्ध॑मान ए॒तयेष्ट्या॑ यजेत ।  
इन्द्रा॑याꣳहो॒मुचे॑  पुरो॒डाश॒मेका॑दशकपाल॒न्निर्व॑पेत् ।
</details>

<details><summary>भट्टभास्करटीका</summary>

विजितिमिति । व्यावृत्तो जयो विजितिः । असुरेभ्यो व्यावृत्तामुत्तमां विज्जितिमिति । व्यजयन्त प्राप्नुवन्, उत्तममसुरविजयमलभन्तेति यावत् ; गोपोषं पुष्णातीतिवत् सामान्यविशेषाभिप्रायत्वादुभयोः । गतमन्यत् ॥
</details>

<details><summary>मूलम् (संयुक्तम्)</summary>

इन्द्रा॑य वैमृ॒धायेन्द्रा॑येन्द्रि॒याव॒तेऽꣳह॑सा॒ वा ए॒ष गृ॑ही॒तो यस्मा॒च्छ्रेया॒न्भ्रातृ॑व्यो॒ यदिन्द्रा॑याꣳहो॒मुचे॑ नि॒र्वप॒त्यꣳह॑स ए॒व तेन॑ मुच्यते मृ॒धा वा ए॒षो॑ऽभिष॑ण्णो॒ यस्मा᳚थ्समा॒नेष्व॒न्यश्श्रेया॑नु॒त [7]  अभ्रा॑तृव्यो॒ यदिन्द्रा॑य वैमृ॒धाय॒ मृध॑ ए॒व तेनाप॑ हते॒ यदिन्द्रा॑येन्द्रि॒याव॑त इन्द्रि॒यमे॒व तेना॒त्मन्ध॑त्ते॒ त्रय॑स्त्रिꣳशत्कपालम्पुरो॒डाश॒न्निर्व॑पति॒ त्रय॑स्त्रिꣳश॒द्वै दे॒वता॒स्ता ए॒व यज॑मान आ॒त्मन्ननु॑ स॒मार॑म्भयते॒ भूत्यै
</details>

<details open><summary>विश्वास-प्रस्तुतिः</summary>

इन्द्रा॑य वैमृ॒धायेन्द्रा॑येन्द्रि॒याव॑ते ।   
अꣳह॑सा॒ वा ए॒ष गृ॑ही॒तः ।   
यस्मा॒च्छ्रेया॒न्भ्रातृ॑व्यो॒ यदिन्द्रा॑याꣳहो॒मुचे॑  नि॒र्वप॑ति ।  
अꣳह॑स ए॒व तेन॑ मुच्यते ।  
</details>

<details><summary>मूलम्</summary>

इन्द्रा॑य वैमृ॒धायेन्द्रा॑येन्द्रि॒याव॑ते ।   
अꣳह॑सा॒ वा ए॒ष गृ॑ही॒तः ।   
यस्मा॒च्छ्रेया॒न्भ्रातृ॑व्यो॒ यदिन्द्रा॑याꣳहो॒मुचे॑  नि॒र्वप॑ति ।  
अꣳह॑स ए॒व तेन॑ मुच्यते ।  
</details>

<details><summary>भट्टभास्करटीका</summary>

3यस्मादिति ॥ यस्माद्भातृव्यः श्रेयान् प्रशस्यतरो भवति, सोयमंहसा गृहीतः, तस्मादंहोमुचे निर्वपेत् । तेनांहसो मुक्तो भवति ।
</details>

<details open><summary>विश्वास-प्रस्तुतिः</summary>

मृ॒धा वा ए॒षो॑ऽभिष॑ण्णो॒ यस्मा᳚थ्समा॒नेष्व॒न्यश्श्रेया॑नु॒त अभ्रा॑तृव्यः ।  
</details>

<details><summary>मूलम्</summary>

मृ॒धा वा ए॒षो॑ऽभिष॑ण्णो॒ यस्मा᳚थ्समा॒नेष्व॒न्यश्श्रेया॑नु॒त अभ्रा॑तृव्यः ।  
</details>

<details><summary>भट्टभास्करटीका</summary>

मृधा वा इत्यादि । समानेषु मध्ये अभ्रातृव्योपि नाम कश्चित् यस्मादन्यश्श्रेयान्प्रशस्यतरो भवति एष खलु मृधा अभिषण्णः संग्रामाभिभूत इव भवति ।
</details>

<details open><summary>विश्वास-प्रस्तुतिः</summary>

यदिन्द्रा॑य वैमृ॒धाय॒ मृध॑ ए॒व तेनाप॑ हते ।  
यदिन्द्रा॑येन्द्रि॒याव॑त इन्द्रि॒यमे॒व तेना॒त्मन्ध॑त्ते ।  
त्रय॑स्त्रिꣳशत्कपालम्पुरो॒डाश॒न्निर्व॑पति ।  
त्रय॑स्त्रिꣳश॒द्वै दे॒वता॒स्ता ए॒व यज॑मान आ॒त्मन्ननु॑ स॒मार॑म्भयते॒ भूत्यै᳚ ।  
</details>

<details><summary>मूलम्</summary>

यदिन्द्रा॑य वैमृ॒धाय॒ मृध॑ ए॒व तेनाप॑ हते ।  
यदिन्द्रा॑येन्द्रि॒याव॑त इन्द्रि॒यमे॒व तेना॒त्मन्ध॑त्ते ।  
त्रय॑स्त्रिꣳशत्कपालम्पुरो॒डाश॒न्निर्व॑पति ।  
त्रय॑स्त्रिꣳश॒द्वै दे॒वता॒स्ता ए॒व यज॑मान आ॒त्मन्ननु॑ स॒मार॑म्भयते॒ भूत्यै᳚ ।  
</details>

<details><summary>भट्टभास्करटीका</summary>

तस्मादीन्द्राय वैमृधाय निर्वपेत् मृधस्सग्रामानपहन्ति ॥
</details>

<details><summary>मूलम् (संयुक्तम्)</summary>

सा वा ए॒षा विजि॑ति॒र्नामेष्टि॒र्य ए॒वव्ँवि॒द्वाने॒तयेष्ट्या॒ यज॑त उत्त॒मामे॒व विजि॑ति॒म्भ्रातृ॑व्येण॒ वि ज॑यते ॥ [8]  
</details>

<details open><summary>विश्वास-प्रस्तुतिः</summary>

सा वा ए॒षा विजि॑ति॒र्नामेष्टिः ।  
य ए॒वव्ँवि॒द्वाने॒तयेष्ट्या॒ यज॑ते ।  
उत्त॒मामे॒व विजि॑ति॒म्भ्रातृ॑व्येण॒ वि ज॑यते ॥
</details>

<details><summary>मूलम्</summary>

सा वा ए॒षा विजि॑ति॒र्नामेष्टिः ।  
य ए॒वव्ँवि॒द्वाने॒तयेष्ट्या॒ यज॑ते ।  
उत्त॒मामे॒व विजि॑ति॒म्भ्रातृ॑व्येण॒ वि ज॑यते ॥
</details>

<details><summary>भट्टभास्करटीका</summary>

4विजितिर्नामेति ॥ विजयहेतुत्वात् । गतमन्यत् ॥

इति द्वितीये चतुर्थे द्वितीयोनुवाकः ॥  
</details>
