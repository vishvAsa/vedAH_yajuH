+++
title = "११"

+++

<details><summary>मूलम् (संयुक्तम्)</summary>

प्रान्यानि॒ पात्रा॑णि यु॒ज्यन्ते॒ नान्यानि॒ यानि॑ परा॒चीना॑नि प्रयु॒ज्यन्ते॒ऽमुमे॒व तैर्लो॒कम॒भि ज॑यति॒ परा॑ङिव॒ ह्य॑सौ लो॒को यानि॒ पुन॑ प्रयु॒ज्यन्त॑ इ॒ममे॒व तैर्लो॒कम॒भि ज॑यति॒ पुन॑पुनरिव॒ ह्य॑यल्ँलो॒क
</details>

<details open><summary>विश्वास-प्रस्तुतिः</summary>

प्रान्यानि॒ पात्रा॑णि यु॒ज्यन्ते॒ नान्यानि॑ ।  
यानि॑ परा॒चीना॑नि प्रयु॒ज्यन्ते॒ ऽमुमे॒व तैर् लो॒कम॒भि ज॑यति ।  
परा॑ङिव॒ ह्य॑सौ लो॒कः ।  
यानि॒ पुन॑ प्रयु॒ज्यन्त॑ इ॒ममे॒व तैर्लो॒कम॒भि ज॑यति ।  
पुन॑पुनरिव॒ ह्य॑यल्ँ लो॒कः ।  
</details>

<details><summary>मूलम्</summary>

प्रान्यानि॒ पात्रा॑णि यु॒ज्यन्ते॒ नान्यानि॑ ।  
यानि॑ परा॒चीना॑नि प्रयु॒ज्यन्ते॒ ऽमुमे॒व तैर् लो॒कम॒भि ज॑यति ।  
परा॑ङिव॒ ह्य॑सौ लो॒कः ।  
यानि॒ पुन॑ प्रयु॒ज्यन्त॑ इ॒ममे॒व तैर्लो॒कम॒भि ज॑यति ।  
पुन॑पुनरिव॒ ह्य॑यल्ँ लो॒कः ।  
</details>

<details><summary>भट्टभास्करटीका</summary>

1प्रान्यानीत्यादि ॥ अन्यानि कानिचित्पात्राणि उपांशुपात्रादीनि प्रयुज्यन्ते नान्यानीति वचनात् प्रयोगविशेषोभिप्रेत इति गम्यते । पुनः प्रयुज्यन्त इति यावत् । पात्राणि द्विदेवत्यपात्रादीनि पुनः प्रयुज्यन्ते सकृदेव प्रयुक्तानि आतृतीयसवनात्परिशेरते । तत्र यानिपराचीनानि पुनरावृत्तमयोगाणि सकृदेव प्रयुक्तानि कार्यं कुर्वन्ति अमुमेव परलोकमेव तैरभिजयति । हेतुमाह - पराङिव अपुनरावृत्त इव ह्यसौ लोकः पुनःपुनः प्राप्यः मृतस्य पुनरागमात् । यानि पुनःपुनः प्रयुज्यन्ते पात्राणि इमं लोकं तैरभिजयति पुपुनरावृत्त इव ह्ययं लोको भवति, कर्मार्जनस्थानत्वात् ॥
</details>

<details><summary>मूलम् (संयुक्तम्)</summary>

प्रान्यानि॒ पात्रा॑णि यु॒ज्यन्ते॒ नान्यानि॒ यानि॑ परा॒चीना॑नि प्रयु॒ज्यन्ते॒ तान्यन्वोष॑धय॒ परा॑ भवन्ति॒ यानि॒ पुनः॑ [39]  
प्र॒यु॒ज्यन्ते॒ तान्यन्वोष॑धय॒ पुन॒रा भ॑वन्ति॒
</details>

<details open><summary>विश्वास-प्रस्तुतिः</summary>

प्रान्यानि॒ पात्रा॑णि यु॒ज्यन्ते॒ नान्यानि॑ ।  
यानि॑ परा॒चीना॑नि प्रयु॒ज्यन्ते॒ , तान्यन्वोष॑धय॒ परा॑ भवन्ति ।  
यानि॒ पुन॑  प्र॒यु॒ज्यन्ते॒ , तान्यन्वोष॑धय॒ पुन॒रा भ॑वन्ति । [39]  
</details>

<details><summary>मूलम्</summary>

प्रान्यानि॒ पात्रा॑णि यु॒ज्यन्ते॒ नान्यानि॑ ।  
यानि॑ परा॒चीना॑नि प्रयु॒ज्यन्ते॒ , तान्यन्वोष॑धय॒ परा॑ भवन्ति ।  
यानि॒ पुन॑  प्र॒यु॒ज्यन्ते॒ , तान्यन्वोष॑धय॒ पुन॒रा भ॑वन्ति । [39]  
</details>

<details><summary>भट्टभास्करटीका</summary>

2किंचेत्याह - प्रान्यानीत्यादि ॥ पूर्ववत् । तत्र पराचीनैः पात्रैर्हेतुभिः ओषधयः पराभवन्ति विनश्यन्ति ग्रीष्मपक्वा न पुनरावर्तन्ते । यानि पुनःपुनः प्रयुज्यन्ते तैर्हेतुभिराभवन्ति वर्षादौ पुनःपुनरुत्पद्यन्ते ओषधयः । हेतावनोः कर्मप्रवचनीयत्वम् ॥
</details>

<details><summary>मूलम् (संयुक्तम्)</summary>

प्रान्यानि॒ पात्रा॑णि यु॒ज्यन्ते॒ नान्यानि॒ यानि॑ परा॒चीना॑नि प्रयु॒ज्यन्ते॒ तान्यन्वा॑र॒ण्या प॒शवोऽर॑ण्य॒मप॑ यन्ति॒ यानि॒ पुन॑ प्रयु॒ज्यन्ते॒ तान्यनु॑ ग्रा॒म्या प॒शवो॒ ग्राम॑मु॒पाव॑यन्ति॒
</details>

<details open><summary>विश्वास-प्रस्तुतिः</summary>

प्रान्यानि॒ पात्रा॑णि यु॒ज्यन्ते॒ नान्यानि॑ ।  
यानि॑ परा॒चीना॑नि प्रयु॒ज्यन्ते॒ तान्यन्वा॑र॒ण्या प॒शवो ऽर॑ण्य॒मप॑ यन्ति ।  
यानि॒ पुन॑ प्रयु॒ज्यन्ते॒ तान्यनु॑ ग्रा॒म्या प॒शवो॒ ग्राम॑म् उ॒पाव॑यन्ति ।  
</details>

<details><summary>मूलम्</summary>

प्रान्यानि॒ पात्रा॑णि यु॒ज्यन्ते॒ नान्यानि॑ ।  
यानि॑ परा॒चीना॑नि प्रयु॒ज्यन्ते॒ तान्यन्वा॑र॒ण्या प॒शवो ऽर॑ण्य॒मप॑ यन्ति ।  
यानि॒ पुन॑ प्रयु॒ज्यन्ते॒ तान्यनु॑ ग्रा॒म्या प॒शवो॒ ग्राम॑म् उ॒पाव॑यन्ति ।  
</details>

<details><summary>भट्टभास्करटीका</summary>

3पुनश्च किंचेत्याह - प्रान्यानीत्यादि ॥ समानम् । पराचीनैः पात्रैः हेतुभिः आरण्याः पशवः अरण्यमपयन्ति अरण्यं प्राप्य अपुनरावृत्त्या अपगता एव च भवन्ति न पुनर्ग्राममागच्छन्ति । अधान्यैः पात्रैः हेतुभिः ग्राम्याः पशवोरण्ये चरित्वा पुनःपुनर्ग्राममुपावयन्ति उपागच्छन्ति । 'गतौ' इति उपशब्दो निहन्यते, सगतिना च 'उदात्तवता तिङा' इति समासः ॥
</details>

<details><summary>मूलम् (संयुक्तम्)</summary>

यो वै ग्रहा॑णान्नि॒दान॒व्ँवेद॑ नि॒दान॑वान्भव॒त्याज्य॒मित्यु॒क्थन्तद्वै ग्रहा॑णान्नि॒दान॒य्ँयदु॑पा॒ꣳ॒शु शꣳस॑ति॒ तत् [40]  
उ॒पा॒ꣳ॒श्व॒न्त॒र्या॒मयो॒र्यदु॒च्चैस्तदित॑रेषा॒ङ्ग्रहा॑णामे॒तद्वै ग्रहा॑णान्नि॒दान॒य्ँय ए॒वव्ँवेद॑ नि॒दान॑वान्भवति॒
</details>

<details open><summary>विश्वास-प्रस्तुतिः</summary>

यो वै ग्रहा॑णान् नि॒दान॒व्ँ वेद॑ नि॒दान॑वान् भव॒ति ।  
आज्य॒मित्यु॒क्थन् तद् वै ग्रहा॑णान् नि॒दान᳚म्  ।  
यदु॑पा॒ꣳ॒शु शꣳस॑ति॒ , तद् उ॑पाꣳश्वन्तर्या॒मयोः᳚ ।[40]  
यद् उ॒च्चैस् तदित॑रेषा॒ङ् ग्रहा॑णाम् ।  
ए॒तद् वै ग्रहा॑णान् नि॒दान᳚म् ।  
य ए॒वव्ँ वेद॑ नि॒दान॑वान् भवति ।  
</details>

<details><summary>मूलम्</summary>

यो वै ग्रहा॑णान् नि॒दान॒व्ँ वेद॑ नि॒दान॑वान् भव॒ति ।  
आज्य॒मित्यु॒क्थन् तद् वै ग्रहा॑णान् नि॒दान᳚म्  ।  
यदु॑पा॒ꣳ॒शु शꣳस॑ति॒ , तद् उ॑पाꣳश्वन्तर्या॒मयोः᳚ ।[40]  
यद् उ॒च्चैस् तदित॑रेषा॒ङ् ग्रहा॑णाम् ।  
ए॒तद् वै ग्रहा॑णान् नि॒दान᳚म् ।  
य ए॒वव्ँ वेद॑ नि॒दान॑वान् भवति ।  
</details>

<details><summary>भट्टभास्करटीका</summary>

4यो वै ग्रहाणामित्यादि ॥ निन्दास्तुतिरिति केचित् । शक्तिमत्त्वनिबन्धनमित्यन्ये । आज्यमित्युक्थमिति । इतिशब्दः प्रकारवचने । आज्यं नाम स्तोत्रविशेषः । आज्यप्रकारमुक्थं स्तोत्रं सर्वेषां ग्रहाणां निदानम् । केचिदाहुः - इतिशब्दोवच्छेदे । आज्याख्यमेव स्तोत्रं निदानमिवेति । एवं सामान्यनिदानमुक्त्वा ग्रहविशेषे विशेषमाह - यदित्यादि । गतम् ॥
</details>

<details><summary>मूलम् (संयुक्तम्)</summary>

यो वै ग्रहा॑णाम्मिथु॒नव्ँवेद॒ प्र प्र॒जया॑ प॒शुभि॑र्मिथु॒नैर्जा॑यते स्था॒लीभि॑र॒न्ये ग्रहा॑ गृ॒ह्यन्ते॑ वाय॒व्यै॑र॒न्य ए॒तद्वै ग्रहा॑णाम्मिथु॒नय्ँय ए॒वव्ँवेद॒ प्र प्र॒जया॑ प॒शुभि॑र्मिथु॒नैर्जा॑यत॒
</details>

<details open><summary>विश्वास-प्रस्तुतिः</summary>

यो वै ग्रहा॑णाम् मिथु॒नव्ँ वेद॒ , प्र प्र॒जया॑ प॒शुभि॑र् मिथु॒नैर् जा॑यते ।  
स्था॒लीभि॑र॒न्ये ग्रहा॑ गृ॒ह्यन्ते॑ वाय॒व्यै॑र॒न्ये ।  
ए॒तद्वै ग्रहा॑णाम् मिथु॒नम् ।  
य ए॒वव्ँ वेद॒ प्र प्र॒जया॑ प॒शुभि॑र् मिथु॒नैर् जा॑यते ।  
</details>

<details><summary>मूलम्</summary>

यो वै ग्रहा॑णाम् मिथु॒नव्ँ वेद॒ , प्र प्र॒जया॑ प॒शुभि॑र् मिथु॒नैर् जा॑यते ।  
स्था॒लीभि॑र॒न्ये ग्रहा॑ गृ॒ह्यन्ते॑ वाय॒व्यै॑र॒न्ये ।  
ए॒तद्वै ग्रहा॑णाम् मिथु॒नम् ।  
य ए॒वव्ँ वेद॒ प्र प्र॒जया॑ प॒शुभि॑र् मिथु॒नैर् जा॑यते ।  
</details>

<details><summary>भट्टभास्करटीका</summary>

5यो वै ग्रहाणां मिथुनमित्यादि ॥ 'एकान्याभ्याम्' इत्याख्यातं न निहन्यते ॥
</details>

<details><summary>मूलम् (संयुक्तम्)</summary>

इन्द्र॒स्त्वष्टु॒स्सोम॑मभी॒षहा॑पिब॒थ्स विष्वङ्ङ्॑ [41]  
व्या᳚र्च्छ॒थ्स आ॒त्मन्ना॒रम॑ण॒न्नावि॑न्द॒थ्स ए॒तान॑नुसव॒नम्पु॑रो॒डाशा॑नपश्य॒त्तान्निर॑वप॒त्तैर्वै स आ॒त्मन्ना॒रम॑णमकुरुत॒ तस्मा॑दनुसव॒नम्पु॑रो॒डाशा॒ निरु॑प्यन्ते॒ तस्मा॑दनुसव॒नम्पु॑रो॒डाशा॑ना॒म्प्राश्ञी॑यादा॒त्मन्ने॒वारम॑णङ्कुरुते॒ नैन॒ꣳ॒ सोमोऽति॑ पवते
</details>

<details open><summary>विश्वास-प्रस्तुतिः</summary>

इन्द्र॒स् त्वष्टु॒स् सोम॑मभी॒षहा॑ऽपिबत् ।  
स विष्वङ्ङ्॑  व्या᳚र्च्छत् । [41]  
स आ॒त्मन्न् आ॒रम॑ण॒न् नावि॑न्दत् ।  
स ए॒तान् अ॑नुसव॒नम् पु॑रो॒डाशा॑नपश्यत् ।  
तान् निर॑वपत् ।  
तैर्वै स आ॒त्मन्न् आ॒रम॑णमकुरुत ।  
तस्मा॑दनुसव॒नम् पु॑रो॒डाशा॒ निरु॑प्यन्ते ।  
तस्मा॑दनुसव॒नम् पु॑रो॒डाशा॑ना॒म् प्राश्ञी॑याद् , आ॒त्मन्न् ए॒वारम॑णङ् कुरुते॒ , नैन॒ꣳ॒ सोमोऽति॑ पवते ।  
</details>

<details><summary>मूलम्</summary>

इन्द्र॒स् त्वष्टु॒स् सोम॑मभी॒षहा॑ऽपिबत् ।  
स विष्वङ्ङ्॑  व्या᳚र्च्छत् । [41]  
स आ॒त्मन्न् आ॒रम॑ण॒न् नावि॑न्दत् ।  
स ए॒तान् अ॑नुसव॒नम् पु॑रो॒डाशा॑नपश्यत् ।  
तान् निर॑वपत् ।  
तैर्वै स आ॒त्मन्न् आ॒रम॑णमकुरुत ।  
तस्मा॑दनुसव॒नम् पु॑रो॒डाशा॒ निरु॑प्यन्ते ।  
तस्मा॑दनुसव॒नम् पु॑रो॒डाशा॑ना॒म् प्राश्ञी॑याद् , आ॒त्मन्न् ए॒वारम॑णङ् कुरुते॒ , नैन॒ꣳ॒ सोमोऽति॑ पवते ।  
</details>

<details><summary>भट्टभास्करटीका</summary>

6इन्द्रस्त्वष्टुरित्यादि ॥ अभीषहा अभिभवेन प्रसह्यापिबत् । सहतेः क्विपि 'नहिवृति' इत्यादिना दीर्घत्वम् । विष्वङ् विषूचीनगतिः ऊर्ध्वाधोगतिभ्यां सह सोमो व्यार्च्छत् विविधमगच्छत् आर्तमकरोदिन्द्रम् । अथ स इन्द्रः आत्मन्यारमणं अनुकूलरमणं सुखं नाविन्दत् नालभत । स एतानित्यादि । अनुसवनं सवनेसवने । वीप्सायामनोः कर्मप्रवचनीयत्वम् । गतमन्यत् । नैनमिति । अतिपवनं ऊर्ध्वमधश्चातिप्रवृत्तिः ॥
</details>

<details><summary>मूलम् (संयुक्तम्)</summary>

ब्रह्मवा॒दिनो॑ वदन्ति॒ नर्चा न यजु॑षा प॒ङ्क्तिरा᳚प्य॒तेऽथ॒ किय्ँय॒ज्ञस्य॑ पाङ्क्त॒त्वमिति॑ धा॒ना क॑र॒म्भ प॑रिवा॒प पु॑रो॒डाश॑ पय॒स्या॑ तेन॑ प॒ङ्क्तिरा᳚प्यते॒ तद्य॒ज्ञस्य॑ पाङ्क्त॒त्वम् ॥ [42]  
</details>

<details open><summary>विश्वास-प्रस्तुतिः</summary>

ब्र॒ह्म॒वा॒दिनो॑ वदन्ति॒ -  
"नर्चा न यजु॑षा प॒ङ्क्तिरा᳚प्य॒ते ऽथ॒ किय्ँ य॒ज्ञस्य॑ पाङ्क्त॒त्वम्" इति॑ ।  
धा॒ना क॑र॒म्भ प॑रिवा॒प पु॑रो॒डाश॑ पय॒स्या᳚ ।  
तेन॑ प॒ङ्क्तिरा᳚प्यते ।  
तद् य॒ज्ञस्य॑ पाङ्क्त॒त्वम् ॥ [42]  
</details>

<details><summary>मूलम्</summary>

ब्र॒ह्म॒वा॒दिनो॑ वदन्ति॒ -  
"नर्चा न यजु॑षा प॒ङ्क्तिरा᳚प्य॒ते ऽथ॒ किय्ँ य॒ज्ञस्य॑ पाङ्क्त॒त्वम्" इति॑ ।  
धा॒ना क॑र॒म्भ प॑रिवा॒प पु॑रो॒डाश॑ पय॒स्या᳚ ।  
तेन॑ प॒ङ्क्तिरा᳚प्यते ।  
तद् य॒ज्ञस्य॑ पाङ्क्त॒त्वम् ॥ [42]  
</details>

<details><summary>भट्टभास्करटीका</summary>

7ब्रह्मवादिन इत्यादि ॥ ऋग्यजुषविषयं संख्याविशेषं पङ्क्तिरूपं न पश्यामः । तयोरपङ्क्तित्वात् यज्ञस्य पाङ्क्तत्वे अतिप्रसंगः । तस्मात्किंविषयेण पञ्चत्वेन यज्ञस्य पाङ्क्तत्वमिति प्रश्नः । धानादिविषयेणेत्युत्तरम् । तस्मात्तत्रतत्र पाङ्क्तोयज्ञ इत्युच्यते इति । सक्तुप्रभवा लाजा धानाः । आज्यसंयुक्तास्सक्तवः करम्भः । परिवापो व्रीहिप्रभवा लाजाः । पुरोडाशः पिष्टविकारः । पयस्या क्षीरविकारः ॥

इति श्रीभट्टभास्करमिश्रविरयिते यजुर्वेदभाष्ये ज्ञानयज्ञाख्ये षष्ठे काण्डे पञ्चमे प्रश्ने एकादशोनुवाकः ॥
प्रश्नश्च संपूर्णः ॥  

</details>