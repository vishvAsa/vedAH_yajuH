+++
title = "०९"

+++

<details><summary>मूलम् (संयुक्तम्)</summary>

दे॒वा वै यद्य॒ज्ञेऽकु॑र्वत॒ तदसु॑रा अकुर्वत॒ ते दे॒वा अदा᳚भ्ये॒ छन्दाꣳ॑सि॒ सव॑नानि॒ सम॑स्थापय॒न्ततो॑ दे॒वा अभ॑व॒न्परासु॑रा॒ यस्यै॒वव्ँवि॒दुषोऽदा᳚भ्यो गृ॒ह्यते॒ भव॑त्या॒त्मना॒ परा᳚स्य॒ भ्रातृ॑व्यो भवति॒
</details>

<details open><summary>विश्वास-प्रस्तुतिः</summary>

दे॒वा वै यद् य॒ज्ञेऽकु॑र्वत॒ तदसु॑रा अकुर्वत ।  
ते दे॒वा अदा᳚भ्ये॒ छन्दाꣳ॑सि॒ सव॑नानि॒ सम॑स्थापयन् ।  
ततो॑ दे॒वा अभ॑व॒न् पराऽसु॑राः ।  
यस्यै॒वव्ँ वि॒दुषो ऽदा᳚भ्यो गृ॒ह्यते॒ , भव॑त्या॒त्मना॒ , परा᳚स्य॒ भ्रातृ॑व्यो भवति ।  
</details>

<details><summary>मूलम्</summary>

दे॒वा वै यद् य॒ज्ञेऽकु॑र्वत॒ तदसु॑रा अकुर्वत ।  
ते दे॒वा अदा᳚भ्ये॒ छन्दाꣳ॑सि॒ सव॑नानि॒ सम॑स्थापयन् ।  
ततो॑ दे॒वा अभ॑व॒न् पराऽसु॑राः ।  
यस्यै॒वव्ँ वि॒दुषो ऽदा᳚भ्यो गृ॒ह्यते॒ , भव॑त्या॒त्मना॒ , परा᳚स्य॒ भ्रातृ॑व्यो भवति ।  
</details>

<details><summary>भट्टभास्कर-टीका</summary>

1देवा वै यदित्यादि ॥ अदाम्ये ग्रहे छन्दांसि सवनानि च समस्थापयन् समापयन्देवाः । यस्मात् 'वसवस्त्वा प्रवृहन्तु गायत्रेण छन्दसा' इत्येवमादिभिः राज्ञस्त्रीनंशून्प्रवृहति तेनादाभ्य एव सर्वाणि संस्थापितवन्तो देवाः । ततस्तेन प्रयोगेण देवा अभवन् भूतिमन्तस्सपन्नाः । असुरास्तु तदज्ञानात्पराभूता विनष्टाः । यस्यैवामित्यादि । गतम् ॥
</details>

<details><summary>मूलम् (संयुक्तम्)</summary>

यद्वै दे॒वा असु॑रा॒नदा᳚भ्ये॒नाद॑भ्नुव॒न्तददा᳚भ्यस्यादाभ्य॒त्वय्ँय ए॒वव्ँवेद॑ द॒भ्नोत्ये॒व भ्रातृ॑व्य॒न्नैन॒म्भ्रातृ॑व्यो दभ्नोति [34]  
</details>

<details open><summary>विश्वास-प्रस्तुतिः</summary>

यद्वै दे॒वा असु॑रा॒नदा᳚भ्ये॒नाद॑भ्नुव॒न् , तददा᳚भ्यस्यादाभ्य॒त्वम् ।  
य ए॒वव्ँ वेद॑ द॒भ्नोत्ये॒व भ्रातृ॑व्य॒न् , नैन॒म् भ्रातृ॑व्यो दभ्नोति । [34]  
</details>

<details><summary>मूलम्</summary>

यद्वै दे॒वा असु॑रा॒नदा᳚भ्ये॒नाद॑भ्नुव॒न् , तददा᳚भ्यस्यादाभ्य॒त्वम् ।  
य ए॒वव्ँ वेद॑ द॒भ्नोत्ये॒व भ्रातृ॑व्य॒न् , नैन॒म् भ्रातृ॑व्यो दभ्नोति । [34]  
</details>

<details><summary>भट्टभास्कर-टीका</summary>

2यद्वा इत्यादि ॥ अदाभ्येन केनापि हिंसितुमशक्येन अनेनासुरानदभ्नुवन् देवाः हिंसितवन्तः । तस्माददम्भनीयत्वाददाभ्यः । यद्वा - दम्भनीया अनेन देवा अभवन्नित्यदाम्यः, दभि प्रकृत्यन्तरमस्तीत्याहुः, ततो "दभेश्चेति वक्तव्यं" इति केचिदाहुः । अवधारणे नकारः, दभ्नुवन्त्येवानेनेत्यदाम्य इति । य एवं वेदेत्यादि । गतम् ॥
</details>

<details><summary>मूलम् (संयुक्तम्)</summary>

ए॒षा वै प्र॒जाप॑तेरतिमो॒ख्षिणी॒ नाम॑ त॒नूर्यददा᳚भ्य॒ उप॑नद्धस्य गृह्णा॒त्यति॑मुक्त्या॒ अति॑ पा॒प्मान॒म्भ्रातृ॑व्यम्मुच्यते॒ य ए॒वव्ँवेद॒ घ्नन्ति॒ वा ए॒तथ्सोम॒य्ँयद॑भिषु॒ण्वन्ति॒ सोमे॑ ह॒न्यमा॑ने य॒ज्ञो ह॑न्यते य॒ज्ञे यज॑मानो
</details>

<details open><summary>विश्वास-प्रस्तुतिः</summary>

ए॒षा वै प्र॒जाप॑तेरतिमो॒ख्षिणी॒ नाम॑ त॒नूर् यददा᳚भ्य ।  
उप॑नद्धस्य गृह्णा॒त्य् अति॑मुक्त्यै ।  
अति॑ पा॒प्मान॒म् भ्रातृ॑व्यम् मुच्यते॒ य ए॒वव्ँ वेद ।  
घ्नन्ति॒ वा ए॒तथ् सोम॒य्ँ यद॑भिषु॒ण्वन्ति॑ ।  
सोमे॑ ह॒न्यमा॑ने य॒ज्ञो ह॑न्यते , य॒ज्ञे यज॑मानः ।  
</details>

<details><summary>मूलम्</summary>

ए॒षा वै प्र॒जाप॑तेरतिमो॒ख्षिणी॒ नाम॑ त॒नूर् यददा᳚भ्य ।  
उप॑नद्धस्य गृह्णा॒त्य् अति॑मुक्त्यै ।  
अति॑ पा॒प्मान॒म् भ्रातृ॑व्यम् मुच्यते॒ य ए॒वव्ँ वेद ।  
घ्नन्ति॒ वा ए॒तथ् सोम॒य्ँ यद॑भिषु॒ण्वन्ति॑ ।  
सोमे॑ ह॒न्यमा॑ने य॒ज्ञो ह॑न्यते , य॒ज्ञे यज॑मानः ।  
</details>

<details><summary>भट्टभास्कर-टीका</summary>

3एषा वा इत्यादि ॥ अत्यन्तं मोक्षः अतिमोक्षः पाप्मानम् । अतीत्य पापानि ससारबन्धनादीनि वा पुंसा मोक्षोतिमोक्षः, तद्वती तत्समर्था । प्रजापतेर्यज्ञात्मनस्तत्र शरीरमदाभ्यो नाम । तस्मादुपनद्धस्य बद्धस्य राज्ञः प्राग्बन्धनमोचनात् गृह्णात्यदाभ्यं, तदतिमुक्त्यै भवति पाप्मनः । एवं वेदिता च पाप्मानं भ्रातृव्यमतीत्य मुक्तो भवति किं पुनः कर्ता । घ्नन्ति वा इत्यादि । गतम् ॥
</details>

<details><summary>मूलम् (संयुक्तम्)</summary>

ब्रह्मवा॒दिनो॑ वदन्ति॒ किन्तद्य॒ज्ञे यज॑मान कुरुते॒ येन॒ जीव᳚न्थ्सुव॒र्गल्ँलो॒कमेतीति॑ जीवग्र॒हो वा ए॒ष यददा॒भ्योऽन॑भिषुतस्य गृह्णाति॒ जीव॑न्तमे॒वैनꣳ॑ सुव॒र्गल्ँलो॒कङ्ग॑मयति॒
</details>

<details open><summary>विश्वास-प्रस्तुतिः</summary>

ब्र॒ह्म॒वा॒दिनो॑ वदन्ति॒ -  
"किन् तद् य॒ज्ञे यज॑मान कुरुते॒ , येन॒ जीव᳚न्थ् सुव॒र्गल्ँ लो॒कमेति"+ इति॑ ।  
जी॒व॒ग्र॒हो वा ए॒ष यददा॒भ्यो ऽन॑भिषुतस्य गृह्णाति ।  
जीव॑न्तमे॒वैनꣳ॑ सुव॒र्गल्ँ लो॒कङ् ग॑मयति ।  
</details>

<details><summary>मूलम्</summary>

ब्र॒ह्म॒वा॒दिनो॑ वदन्ति॒ -  
"किन् तद् य॒ज्ञे यज॑मान कुरुते॒ , येन॒ जीव᳚न्थ् सुव॒र्गल्ँ लो॒कमेति"+ इति॑ ।  
जी॒व॒ग्र॒हो वा ए॒ष यददा॒भ्यो ऽन॑भिषुतस्य गृह्णाति ।  
जीव॑न्तमे॒वैनꣳ॑ सुव॒र्गल्ँ लो॒कङ् ग॑मयति ।  
</details>

<details><summary>भट्टभास्कर-टीका</summary>

4ब्रह्मवादिन इत्यादि ॥ जीवन्नेव सशरीर एव यजमानः स्वर्गं यथा गच्छेदिति जीवग्रहोयं गृह्यते । जीवत् ग्रहो जीवग्रहः । तत्पुनः कथमित्याह - अनभिषुतस्येत्यादि । गतम् ॥
</details>

<details><summary>मूलम् (संयुक्तम्)</summary>

वि वा ए॒तद्य॒ज्ञञ्छि॑न्दन्ति॒ यददा᳚भ्ये सस्था॒पय॑न्त्य॒ꣳ॒शूनपि॑ सृजति य॒ज्ञस्य॒ सन्त॑त्यै ॥ [35]  
</details>

<details open><summary>विश्वास-प्रस्तुतिः</summary>

वि वा ए॒तद्य॒ज्ञञ्छि॑न्दन्ति॒ यददा᳚भ्ये सस्था॒पय॑न्ति ।   
अ॒ꣳ॒शूनपि॑ सृजति य॒ज्ञस्य॒ सन्त॑त्यै ॥ [35]  
</details>

<details><summary>मूलम्</summary>

वि वा ए॒तद्य॒ज्ञञ्छि॑न्दन्ति॒ यददा᳚भ्ये सस्था॒पय॑न्ति ।   
अ॒ꣳ॒शूनपि॑ सृजति य॒ज्ञस्य॒ सन्त॑त्यै ॥ [35]  
</details>

<details><summary>भट्टभास्कर-टीका</summary>

5वि वा इत्यादि ॥ यज्ञस्यायं विच्छेदः अदाभ्ये समापनं नाम । ततश्च यज्ञविच्छेदे यजमानोपि हन्यते इति स एव दोष इत्यत आह - अंशूनित्यादि । अदाभ्यांशून्प्रज्ञातान्निधाय प्रतिसवनं महाभिषवेष्वपिसृजति । तद्यज्ञस्य सन्तत्यै अविच्छेदाय भवति ॥

इति षष्ठे षष्ठे नवमोनुवाकः ॥  
</details>
