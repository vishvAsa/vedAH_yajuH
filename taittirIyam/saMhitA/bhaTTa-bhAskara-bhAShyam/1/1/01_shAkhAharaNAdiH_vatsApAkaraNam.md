+++
title = "०१ शाखाहरणादिः (वत्सापाकरणम्)"

+++

४ द्विपदा विराड् गायत्री, ५ मध्ये ज्योतिस्त्रिष्टुप्, ६-७ एकपदा त्रिष्टुप् । प्रजापतिर्ऋषिः

भट्टभास्करीयं ज्ञानयज्ञाख्यं तैत्तिरीयसंहिताभाष्यम्  



<details><summary>मूलम् (संयुक्तम्)</summary>

इ॒षे त्वो॒र्जे त्वा॑ 
</details>


<details open><summary>विश्वास-प्रस्तुतिः</summary>

इ॒षे त्वा॑  ।  
ऊ॒र्जे त्वा॑  ।
</details>

<details><summary>मूलम्</summary>

इ॒षे त्वा॑  ।  
ऊ॒र्जे त्वा॑  ।
</details>

<details><summary>भट्टभास्करटीका</summary>

1तत्रामावास्यायां सन्नयतश्शाखामाच्छिनत्यध्वर्युः - इषे त्वोर्जेत्वेति ॥ 'उभावामिन्द्राग्नी' (तै.सं. 1.1.14) इत्यतः प्रागितः प्रभृति ये मन्त्रास्तेषां प्रजापतिः काण्डर्षिः । अत्र केचित् युष्मच्छब्दद्वयाद्द्वे यजुषी आहुः । तदानीं छेदने द्वयोस्समुच्चयः । अपरे तु द्वितीयेन सन्नमनादि कुर्वन्ति । मन्त्रार्थस्तु - इडन्नं सर्वैरेषणीयत्वात् । इह तु सान्नाय्यलक्षणं गृह्यते । ऊर्क् रसः बलप्राणयोरुद्दीपकः । इषु इच्छायाम्, ऊर्ज बलप्राणनयोः, आभ्यां कर्मणि करणे च सम्पदादिलक्षणस्स्त्रियां क्विप्प्रत्ययः (पा.सू. 3.3.108 वा.9), उभयत्र तादर्थ्ये चतुर्थी, 'सावेकाचः' (पा.सू. 6.1.168) इति विभक्तेरुदात्तत्वम् । हे शाखे इडर्थं त्वां छिनद्मि । ऊर्गर्थं त्वां छिनद्मि । एवं योग्यक्रियां सम्पाद्य अध्याहारेण व्याख्येयम् । प्रयोगकाले तु तदर्थस्मृतिमात्रमेव । ऊहप्रवरनामधेयेषु श्रुतपदस्थाने योग्यपदान्तरप्रयोगो युज्यत एव ॥
</details>



<details><summary>मूलम् (संयुक्तम्)</summary>

वा॒यव॑स्स्थोपा॒यव॑स्स्थ
</details>

<details open><summary>विश्वास-प्रस्तुतिः</summary>

वा॒यव॑स्स्थ ।    
उपा॒यव॑स्स्थ ।  
</details>

<details><summary>मूलम्</summary>

वा॒यव॑स्स्थ ।    
उपा॒यव॑स्स्थ ।  
</details>

<details><summary>भट्टभास्करटीका</summary>

2वत्सानपाकरोति - वायवस्स्थेति ॥ केचित् आख्यातवृत्त्या द्वे यजुषी आचक्षते । वायवः गन्तारः । वातेर्गतिकर्मणः 'कृवापाजि' (उ.सू. 1) इत्युण्प्रत्ययः । उपायवः उपगन्तारः । उपपूर्वादिणः 'छन्दसीणः' (उ.सू. 2) इत्युण्प्रत्ययः, उभयत्र प्रत्ययस्वरेणान्तोदातत्वम्, उत्तरत्र गतिसमासे कृदुत्तरपदकृतिस्वरत्वम् । स्थेति अस्तेः पञ्चमलकाररूपम् । हे वत्साः मातृसकाशाद्गन्तारो भवत, पुनर्दोहकाले उपगन्तारो भवतेति । वायुशब्देनैषामभिधानं वाय्वधिष्ठातृकत्वमेषां प्रदर्शयितुम् । 'वायुर्वा अन्तरिक्षस्याध्यक्षाः' (तै.ब्रा. 3.2.1) इति ब्राह्मणम् ॥
</details>

<details open><summary>विश्वास-प्रस्तुतिः</summary>

दे॒वो व॑स्सवि॒ता प्रार्प॑यतु॒ श्रेष्ठ॑तमाय॒ कर्म॑णे ।
</details>

<details><summary>मूलम्</summary>

दे॒वो व॑स्सवि॒ता प्रार्प॑यतु॒ श्रेष्ठ॑तमाय॒ कर्म॑णे ।
</details>

<details><summary>भट्टभास्करटीका</summary>

3गोचराय गाः प्रस्थापयति - देवो व इत्यादिभिस्तिसृभिः ऋग्भिः । तत्र प्रथमया सवितारमभ्यर्थयते । इयं च द्विपदा विराड्गायत्री जागतगायत्रपादत्वादिति । षू प्रेरणे । देवस्सविता सर्वस्य प्रेरकः, येन विना तृणाग्रमपि न चलति, स युष्मान् प्रार्पयतु प्रस्थापयतु । अर्तेर्णौ पुगागमः (पा.सू. 7.3.36) । किमर्थम्? श्रेष्ठतमाय कर्मणे यज्ञाय । 'यज्ञो हि श्रेष्ठतमं कर्म' (तै.ब्रा. 3.2.1) । प्रकर्षवतामपि पुनःप्रकर्षविवक्षायां द्वितीय आतिशायनिको भवत्येव । तृणादिभक्षणेन सान्नाय्यनिष्पत्यर्थत्वाद्यज्ञार्थं प्रेरणम् ।
</details>

<details open><summary>विश्वास-प्रस्तुतिः</summary>

आ प्या॑यध्वमघ्निया देवभा॒गम् ।
</details>

<details><summary>मूलम्</summary>

आ प्या॑यध्वमघ्निया देवभा॒गम् ।
</details>

<details><summary>भट्टभास्करटीका</summary>

4अथ प्रस्थाप्यमाना गा एव प्रार्थयते द्वितीयया - इयं च भववसुरुद्रेशपादत्वात् मध्येज्योतिस्त्रिष्टुप् ॥ हे अघ्नियाः गावः अहननार्हाः । अहननं अघ्नः 'घञर्थे कविधानं स्थास्नापाव्यधिहनियुध्यर्थम्' (पा.सू. 3.3.58 वा.4) इति हन्तेः कः । अघ्नमर्हन्तीति 'छन्दसि च' (पा.सू. 5.1.67) इति घप्रत्ययः । यद्वा - 'अघ्न्यादयश्च' (उ.सू. 561) इति यक्प्रत्ययान्तो निपात्यते । इकारश्छान्दसः । तदा गवामियं संज्ञा । सर्वदा प्रत्ययोदात्तत्वम् । इह तु आष्टमिकं 'आमन्त्रितस्य च' (पा.सू. 8.1.19) इति सर्वानुदात्तत्वम् । देवस्येन्द्रस्य भागं सान्नाय्यलक्षणं यूयमाप्यायध्वं आप्याययत । अन्तर्भावितण्यर्थात् प्यायतेर्ण्यन्ताद्वा लोट्, 'बहुलमन्यत्रापि संज्ञाछन्दसोः' (उ.सू. 190) इति णेर्लुक् । अण्यन्तस्याचित्तवत्कर्तृकात् 'अणावकर्मकात्' (पा.सू. 1.3.88) इति परस्मैपदाभावः । 'ऐन्द्रं दध्यमावास्यायां' (तै.सं. 2.5.4) इति सान्नाय्यस्यैन्द्रत्वम् । 'वत्सेभ्यश्च वै' (तै.ब्रा. 3.2.1) इत्यादि ब्राह्मणम् । ऊर्जस्वत्त्वादिगुणयुक्ता यूयमाप्यायध्वम् । यद्वा ऊर्जस्वत्त्वादिगुणयुक्तान् युष्मान् स्तेनो मा ईशतेति । शेषत्वविवक्षायां 'अधीगर्थ' (पा.सू. 2.3.52) इति षष्ठ्यभावः । प्रथमपक्षे 'वा छन्दसि' (पा.सू. 6.1.106) इति पूर्वसवर्णदीर्घः ।
</details>

<details open><summary>विश्वास-प्रस्तुतिः</summary>

ऊर्ज॑स्वती॒ᳶ पय॑स्वतीᳶ प्र॒जाव॑तीरनमी॒वा अ॑य॒क्ष्मा मा व॑स्स्ते॒न ई॑शत ।
</details>

<details><summary>मूलम्</summary>

ऊर्ज॑स्वती॒ᳶ पय॑स्वतीᳶ प्र॒जाव॑तीरनमी॒वा अ॑य॒क्ष्मा मा व॑स्स्ते॒न ई॑शत ।
</details>

<details><summary>भट्टभास्करटीका</summary>

ऊर्जस्वत्यो बलवत्यः, बहुरसा वा । पयस्वत्यः बहुपयस्काः । असुन्नन्तस्याद्युदात्तत्वम् । मतुब्ङीपोरनुदात्तत्वम् । प्रजावत्यः बह्वपत्याः । 'उपसर्गे च संज्ञायाम्' (पा.सू. 3.2.99) इति डप्रत्ययस्योदात्तत्वात् कृदुत्तरपदप्रकृतिस्वरेण प्रजाशब्दोन्तोदात्तः । अनमीवाः अरोगाः । 'शेवयह्वजिह्वाग्रीवाप्वामीवाः' (उ.सू. 160) इति वन्प्रत्ययान्तो मिनोतेरङ्पूर्वस्यामीवशब्दो निपातितः । अमीवा उदरव्याधिः । तद्रहिता अनमीवाः । अयक्ष्माः, यक्ष्मा व्याधिः तद्रहिताः । पृथगुपादानं प्राधान्यात् । 'डाबुभाभ्यामन्यतरस्याम्' (पा.सू. 4.1.13) इति (बहुव्रीहेः) डापि उभयत्र 'नञ्सुभ्याम्' (पा.सू. 6.2.172) इति (बहुव्रीहौ (पा.सू. 6.2.162)) उच्यमानं उत्तरपदान्तोदात्तत्वम् । स्तेनः । स्तेन चौर्ये, इति चुरादेरच् । अपहर्ता । मा युष्माकं ईशत ईशिष्ट, स्ववशाः युष्मान् मा कार्षीत् । व्यत्ययेन च्लेरङादेशः ।
</details>

<details open><summary>विश्वास-प्रस्तुतिः</summary>

माऽ॒घशꣳ॑सः ।
</details>

<details><summary>मूलम्</summary>

माऽ॒घशꣳ॑सः ।
</details>

<details><summary>भट्टभास्करटीका</summary>

किञ्च - अघशंसोपि युष्मान् मेशिष्ट मा वो जिघांसीत् । अघे पापे भक्षणलक्षणे शंसा अभिलाषो यस्य [स्या] नियोगेन सोघशंसः पापतत्परः । बहुव्रीहौ पूर्वपदप्रकृतिस्वरत्वम् । अघशब्दोयमन्तोदात्तोप्यस्ति, यथा 'अप॑ न॒श्शोशु॑चद॒घम्' (तै.आ. 4.11) इति । अङ्घते गच्छति दानादिना । आगमशास्त्रस्यानित्यत्वात् (व्याडिपरिभाषा 76) न नुम् । पचादित्वादच् (पा.सू. 3.1.134), प्रत्ययस्वरेणान्तोदात्तत्वम् ॥
</details>

<details open><summary>विश्वास-प्रस्तुतिः</summary>

रु॒द्रस्य॑ हे॒तिᳶ परि॑ वो वृणक्तु ।
</details>

<details><summary>मूलम्</summary>

रु॒द्रस्य॑ हे॒तिᳶ परि॑ वो वृणक्तु ।
</details>

<details><summary>भट्टभास्करटीका</summary>

5अथ न केवलं मनुष्य एव, अपि तु देवोपि युष्मान् मा हिंसीदिति तृतीयया आशास्ते - रुद्रस्येति ॥ इयं चैकपदा त्रिष्टुप्, 'एकद्वित्रिचतुष्पदीत्युक्तपादम्' (पि.सू. 3.7) इति वचनात् । हेतिः आयुधम् । 'ऊति यूति' (पा.सू. 3.3.97) इत्यादिना क्तिन्नन्तोऽन्तोदात्तो निपातितः । सा रुद्रस्य हेतिः युष्मान् परिवृणक्तु सर्वतो वर्जयतु ॥
</details>

<details open><summary>विश्वास-प्रस्तुतिः</summary>

ध्रु॒वा अ॒स्मिन्गोप॑तौ स्यात ब॒ह्वीः ।
</details>

<details><summary>मूलम्</summary>

ध्रु॒वा अ॒स्मिन्गोप॑तौ स्यात ब॒ह्वीः ।
</details>

<details><summary>भट्टभास्करटीका</summary>

6यजमानं ध्यायति ईक्षते वा - ध्रुवा अस्मिन्नित्यृचा त्रिष्टुभैकपदया ॥ गवां पतिर्गोपतिः यजमानः । 'पत्यावैश्वर्ये' (पा.सू. 6.2.18) इति पूर्वपदप्रकृतिस्वरत्वम् । अस्मिन् यजमाने । ध्रुवाः अविनाशाः । स्यात भवत । बह्व्यश्च सन्तानवृद्ध्या भवत । 'वा छन्दसि' (पा.सू. 6.1.106) इति पूर्वसवर्णदीर्घता ॥
</details>

<details open><summary>विश्वास-प्रस्तुतिः</summary>

यज॑मानस्य प॒शून्पा॑हि॥ [1]
</details>

<details><summary>मूलम्</summary>

यज॑मानस्य प॒शून्पा॑हि॥ [1]
</details>

<details><summary>भट्टभास्करटीका</summary>

7शाखामुपगूहति - यजमानस्येति । हे शाखे यजमानस्य पशून् पाहि रक्ष । 'तास्यनुदात्तेन्ङिददुपदेशाल्लसार्वधातुकमनुदात्तमह्न्विङोः' (पा.सू. 6.1.186) इति लसार्वधातुकानुदात्तत्वे यजमाने धातुस्वरः । 'तस्मात्सायं पशवः' (तै.ब्रा. 3.2.1) इत्यादि ब्राह्मणम् ॥

इति प्रथमोनुवाकः  
</details>
