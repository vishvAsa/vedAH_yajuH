+++
title = "१२"

+++
(अथ चतुर्थकाण्डे चतुर्थप्रपाठके द्वादशोऽनुवाकः)

स॒मिद्दि॒शामा॒शया॑ नः सुव॒र्विन्मधो॒रतो॒  
माध॑वः॒ पा॒त्व॒स्मान्। अ॒ग्निर्दे॒वो दु॒ष्टरी॑तु॒र-  
दा॑भ्य इ॒दं क्ष॒त्र्रꣳ र॑क्षतु॒ पात्व॒स्मान्। र॒थं॒-  
त॒रꣳ साम॑भिः पात्व॒स्मान्गा॑य॒त्री छन्द॑सां  
वि॒श्वरू॑पा। त्रि॒वृन्नो॑ वि॒ष्ठया॒ स्तोमो॒ अ-  
*न्यायमालाविस्तरे तु अण्वृक्तत्वप्रतिष्ठानिमित्तीकृतितोऽन्तिम इति पाठः।

[[2102]]

ह्‍नाꣳ॑ सुमु॒द्रो वात॑ इ॒दमोज॑ पिपर्तु। उ॒ग्रा  
दि॒शाम॒भिभू॑तिर्वयो॒घाः शुचिः॑ शुक्रे॑ अह॑-  
न्योज॒सीना॑। इन्द्राधि॑पतिः पिपृता॒दतो॑ नो॒  
महि॑ [ १ ] क्ष॒त्रं वि॒श्वतो॑ धारये॒दम्। बृ॒  
हत्साम॑ क्षत्र॒भृद्‍वृद्धवृ॑ष्णियं त्रि॒ष्टुभौजः॑ श-  
भि॒तमु॒ग्रवरिम्। इन्द्र॒ स्तोमे॑न पञ्चद॒शेन॒  
मध्य॑मि॒दं वाते॑न॒ सग॑रेण रक्ष। प्राची॑ दि॒-  
शाꣳ स॒हय॑शा॒ यश॑स्वती॒ विश्वे॑ देवाः प्रा॒वृ-  
षाऽह्‍नाꣳ सुव॑र्वती। इ॒दं क्ष॒त्रं दुष्टर॑म॒स्‍त्‍वो-  
जोऽना॑धृष्टꣳ॑ सह॒स्रिय॒ꣳ सह॑स्वत्। वै॒रू॒पे  
साम॑सि॒ह तच्छ॑केम॒ जग॑त्यैनं वि॒क्ष्वा वे॑श-  
यामः। विश्वे॑ देवाः सप्तद॒शेन॑ [ २ ] वर्च॑  
इ॒दं क्ष॒त्त्रꣳ स॑लि॒लबा॑तमु॒ग्रम्। ध॒र्त्री दि॒शो  
क्ष॒त्त्रमि॒दं दा॑धारोप॒स्थाऽऽशा॑नां मि॒त्रव॑द॒  
स्‍त्‍वोजः॑ मित्रा॑वरुणा श॒रदाऽहूनं॑ चिकित्‍नु  
अ॒स्मै रा॒ष्ट्राय॒ महि॒ शर्म यच्छतम्। वै॒-  
रा॒जे साम॒न्नधि॑ मे मनी॒षाऽनु॒ष्टुभा॒ सभृ॑तं  
वी॒र्यꣳ॑ सहः॑। इ॒दं क्षत्त्रं मि॒त्र॑वदा॒र्द्रदा॑नु मि-  
त्रावरुणा॒ रक्ष॑त॒माधिपत्यैः। स॒म्‍राड्‍‍दि॒शाꣳ  
स॒हसा॑म्‍नी सह॑स्वत्यृ॒तुर्हे॑म॒न्तो वि॒ष्ठया॑ नः  
पिपर्त। अ॒व॒स्युवा॑ताः [ ३ ] बृह॒तीर्नु शक्व॑  
रीरि॒मं य॒ज्ञम॑वन्तु नो घृ॒ताचीः॑। सुव॑र्वती

[[2103]]

सु॒दुधा नः॒ पय॑स्वती दि॒शां दे॒व्यंवतु नो घृ॒  
ताची॑। त्वं गो॒पाः पुरए॒तोत प॒श्‍चाद्‍‍बृह॑  
स्पते॒ याम्यां॑ युङ्‍‍ग्‍घि वाच॑म्। ऊ॒र्ध्वा दि॒  
शाꣳ रन्ति॒राशौष॑धीनाꣳ संवत्स॒रेण सवि॒ता  
नो॒ अह्‍ना॑म् रे॒वत्सामाति॑च्छन्दा उ॒ छ  
न्दोऽजा॑तशत्रु स्यो॒ना नो॑ अस्तु स्तोम॑त्रय-  
स्त्रिꣳ शे॒ भुव॑नस्य पत्‍नि॒ विव॑स्वद्वाते अ॒भि  
नः॑ [ ४ ] गृ॒णा॒हि॒। घृतव॑ती सवि॒तराधि॑-  
पत्येः॒ पयस्वती॒ रन्ति॒राशा॑ नो अस्तु।  
घ्‍रु॒वा दि॒शां विष्णु॑प॒त्‍न्‍यघो॑रा॒ऽस्येशा॑ना॒ स-  
ह॑सो॒ या म॒नोत। बृह॒स्पति॑र्मात॒रिश्वो॒त  
वा॒युः सं॑धुवा॒ना वाता॑ अ॒भि नो॑ गृणन्तु।  
वि॒ष्ट॒म्भो दि॒वो ध॒रुणः॑ पृथि॒व्या अ॒स्येशा॑ना॒  
जग॑तो॒ विष्णु॑पत्‍नी। वि॒श्वव्य॑चा इ॒षय॑न्ती॒  
सुभू॑ति शि॒वानो॑ अ॒स्‍त्‍वदि॑तिरुपस्थे॑। वै॒श्वा॒-  
न॒रो न॑ ऊ॒त्या पृ॒ष्टो दि॒व्यनु॑ नो॒ऽद्या॑नु॑मति॒र-  
न्विद॑नुमते॒ त्वं कया॑ नश्‍चित्र आ भु॑व॒क्तो  
अ॒द्य युङ्‍क्ते [ ५ ]  
[महि॑ सप्तद॒शेना॑वस्युवा॑ता अ॒भि नोऽनु॑ न॒श्चतुर्द॑श च]।  
इति कृष्णयजुर्वेदीयतैत्तिरीयसंहितायां चतुर्थाष्टके  
चतुर्थप्रपाठके द्वादशोऽनुवाकः ।। १२ ।।

[[2104]]

र॒श्मी राइय॑स्य॒यं पु॒रो हरी॑केशो॒ऽग्‍निमू॒र्घेन्द्रा॒ग्‍निभ्यां॑ बृह॒स्पति॑र्भूय॒स्कृद॑स्य॒  
ग्‍निना॑ विश्वा॒षाट् प्र॒जाप॑तिः॒ कृति॑का॒ मधुः॑ स॒मिद्दि॒शां द्वाद॑श ।। १२ ।।  
र॒श्मिरसि॑ प्रतिधे॒नुर॑सि स्तनयित्‍नुसनि॑रस्यादि॒त्यानाꣳ॑ स॒प्तत्रिꣳ॑शत् ।। ३७।।  
इति कृष्णयजुर्वेदीयतैत्तिरीयसंहितायां चतुर्थाष्टके  
चतुर्थः प्रपाठक ।। ४ ।।

(अथ चतुर्थकाण्डे चतुर्थप्रपाठके एकादशोऽनुवाकः)।  
एकादशानुवाक ऋतव्यद्या इष्टका उक्ताः। तावता चितयः समान्ताः। अथान्तिमे द्वादशे याज्यानुवाक्या उच्यन्ते।  
अश्वमेधप्रकरणे कल्पः—पठ्यते “अग्‍नये गायत्रायेति दशहविष सर्वपृष्ठा निर्वपति समिद्दिशामिति यथालिङ्गं याज्यानुवाक्याः” इति।  
तत्राग्‍नये गायत्राय त्रिवृते राथंतराय वासन्तायाष्टाकपाल इत्यस्य पुरोनुवा-क्यामाह—  
समिद्दिशामिति। दिशां मध्ये या दिक्समित्समिन्धनहेतुः। तदेव कथ मिति तदुच्यते-सुवांवेत्स्वर्गस्थमादित्यं विन्दते लभत इति सुवर्वित्। आदित्यो दयस्थानत्वा-त्प्रच्या दिशः समिन्धनहेतुत्वम्। तादृशी दिग्‍नोऽस्मानाशया पातु। अस्माकं धनादि-विषया या काचिदाशा विद्यते तस्याः पूरणेनास्मान्‍रक्षत्वित्यर्थः। मधुश्चैत्रमासः। माधवो वैशाखः। तावुभावपि पूर्वदिग्वत्समिन्धनहेतू। तयोर्मा सयोरादित्यस्यातितीक्ष्णप्रकाश-त्वात्। तत्राप्यतोऽस्मान्मधोश्चैत्रमासादधिकप्रकाशो यो माधवो वैशाखमासः सोऽ-स्मान्संतापभयात्पातु। दुःखेन स्तरीताऽऽच्छादयिता दुष्ठरीता यो वैरी प्रावरणवस्त्रेणेव दुःखेनाऽऽच्छादयति तस्यापि दुःखकारिणो वैरिणोऽदाम्यो दम्भितुं हिंसितुमशक्यो योऽग्निर्देवः सोऽयमिदं क्षत्त्रमस्मदीयमिदं बलमस्मांश्च रक्षतु। तत्रैव याज्यामाह—  
रथंतरꣳ सामेति। यद्रथंतरं साम तदन्यैः सामभिः सहास्मान्पातु।  
छन्दसां मध्ये गायत्रो विश्वरूपा यवमध्यपिपीलिकामध्यादिभेदैर्बहुरूपा, सा

[[2105]]

नोऽस्मान्‍रक्षतु। त्रिवृदाख्यो यःस्तोमोऽह्‍नामेकाहादीनां संबन्धिन्या विष्ठया विविधया स्थित्या युक्तः, अहःसु विविधं प्रयुज्यत इत्यर्थः। तादृशोऽस्मान्पातु। समुद्राख्यो यो वातोऽस्ति “समुद्राय त्वा वाताय स्वाहा” “समुद्रोऽसि नभस्वान्” इत्यादावाम्‍नातस्तादृशो वायुरिदमोजोऽस्मदीयं बलं पिपर्तु पालयतु पूरयतु वा।  
अथेन्द्राय त्रैष्टुभाय पञ्चदशाय बार्हताय ग्रैष्मायैकादशकपाल इत्यस्य पुरोनुवाक्यामाह—  
उग्रा दिशामिति। दिशां मध्ये येयमुग्रा दक्षिणा दिक्, उग्रत्वे हेतुः—अभिभूतिः, पापानामभिभवहेतुत्वादुग्रत्वं, सा वयोधा वय आयुष्यं तस्मिन्नतीते सति मृतान्पुरुषान्यमलोके दधाति स्थापयतीति वयोधाः। वयसोऽन्ते दधातीति मध्यम-पदलोपो द्रष्टव्यः। शुचिराषाढमासः शुक्रो ज्येष्ठस्तयोः संबन्धिनि दिवसे यदौष्ण्यमस्ति ततोऽपि शुचिरोजसीनाऽतिशयेनौष्ण्यरूपौजोयुक्तः। हे इन्द्र परमैश्वर्ययुक्त त्वमधिपति-स्तस्या उग्राया दिशस्तयोरत्युष्णयोश्च स्वामी। तादृशस्त्वमत उभयस्मान्नेऽस्मान्पिपृता-त्पालय । किंच विश्वतो महि सर्वस्मान्महदिदं क्षत्त्रं बलं धारय संपादय। तत्रैव याज्यामाह-  
बृहत्सामेति बृहदाख्यं यत्साम तत्त्रिष्टुभा छन्दसा सह पिपर्त्वित्यनुवर्तते। अस्मान्पालयत्वित्यर्थः। कीदृशं साम, क्षत्त्रभृब्दलस्य धारयितृ, वृद्धिवृष्णि यमुत्थित-पुस्कम्, ओजो बलप्रदं, शुभितं शोभमानम्, उग्रवीरं तीव्‍रपुत्रप्रदम्। हे इन्द्र पञ्चद-शाख्येन स्तोमेन सगराख्येन वातेन सहितः सन्निदं मध्यं रक्षातीतानागतयोर्मध्ये स्थित-मिदमस्मदीयं शरीरं पालय।  
अथ विश्वेभ्यो देवेभ्यो जागतेभ्यः सप्तदशेभ्यो वैरूपेभ्यो वार्षिकेभ्यो द्वादश-कपाल इत्यस्य पुरोनुवाक्यामाह—  
प्राची दिशामिति। अत्र प्रशब्दः प्रतिशब्दार्थे वर्तते। तथा सति दिशां मध्ये प्राची पश्चिमा दिगित्यर्थः। सा च सहयशा अस्मासु संपाद्यमानेन

[[2106]]

यशसा सहिता स्वयमपि यशस्वती। सा च सुवर्वती स्वर्गनिवासिनी सूर्येणास्तमय-कालभाविना युक्ता। तथाविधा दिगस्मान्पात्विति शेषः। तथा विश्वे देवाः प्रावृषा वर्षर्तुना तदीयानामह्‍नां समूहेन सहिताऽस्मान्पालयत्विति शेषः। इदं क्षत्त्रमस्मत्परि-पालकं राजशरीरं केनाप्यन्तेन् वैरिणा तरितुं लङ्‍घीयतुमशक्यमस्तु। ओजो मदीयं वलमनाधृष्टं केनाप्यतिरस्कृतमस्तु। तथा सहस्त्रियं सहस्त्रसंख्यायोग्यं सहस्वत्प्रवलं धामास्तु। तत्रैव याज्यामाह–  
वैरूपे सामन्निति। वैरूपाख्यं यत्सामास्ति तस्मिन्नाश्रिता वयमिह कर्मणि यत्फलमपेक्षितं तच्छकेम् संपादयितुं शक्ताः स्मः। तथा जगत्याख्यया छन्दोदेवतयाऽनु-गृहीता वयमेनं यजमानं विक्षु प्रजास्वावेशमामः प्रजानां स्वामिनं कुमं इत्यर्थः। हे विश्वे देवाः सप्तदशाख्येन स्तोमेन युष्माभिश्चानुगृहीतमिदं क्षत्त्रमस्मत्पालकं राजशरीरं वर्चस्ते-जोयुक्तं सलिलाख्येन वायुविशेषेणानुगृहीतम्। स च वायुः “सलिलाय त्वा वाताय स्वाहा” इत्याम्‍नातः। उग्रं वैरितिरस्कारक्षममस्तु। अथ ‘मित्रावरुणाभ्यामानुष्टुभाभ्यामेका-वि+शाभ्यां वैराजाभ्याꣳ शारदाभ्यां पयस्या’ इत्यस्य पुरोनुवाक्यामाह—  
धर्त्री दिशामिति। दिशां मध्ये धर्त्र्यस्माकं धारयित्रीयमुदीची दिगिदं क्षत्त्रमस्मत्पालकं क्षत्रियशरीरं दाधार पोषयामास। कीदृशी, आशानामुपस्था, अस्माकं धनादिविषयाणामाशानां सिद्ध्यर्थं सेव्या। य(त)स्या दिशः प्रसादादस्मदीयमोजो बलं मित्रवदस्तु बहुभिर्मित्रैरुपेतमस्तु। हे मित्रावरुणा शरदा शरन्नामकेनर्तुना तदीयानामह्‍नां चिकित्‍नू ज्ञातारौ युवामस्मा इदानीं वर्तमानाय राष्ट्राय महि शर्म यच्छतं महत्सुस्त्रं संपादयतम्। तत्रैव याज्यमाह—  
वैराजे सामन्निति। वैराजाख्य यत्सामास्ति तस्मिन्मे मदीया मनीषा बु-द्धिराश्रितोऽस्त्विति शेषः तथा वीर्यमस्मदीयं शरीरव्यवहारसामर्थ्यं सहो वैरितिरस्कारकं बलं चानुष्टुभा छन्दोदेवतया संमृतं संपादितमस्तु। मित्रावरुणा हे मित्रावरुणाविदं क्षत्त्रं राजशरीरं मित्रवन्‍मित्रैर्बहुभिरुपेतमार्द्रदानु आर्द्रस्य जल-

[[2107]]

संपूर्णस्य क्षेत्रादेर्दातृ यथा भवति तथा युवामधिपपत्यै रक्षतमाधिपत्याद्विदित्वा (दि दत्त्वा) पालयतम्। अथ बृहस्पतये पाङ्‍क्ताय त्रिणवाय शाक्‍वराय हैमन्किया चरुः, इत्यस्य पुरोनुवाक्यामाह–  
सम्‍राड्‍‍दिशामिति। दिशां मध्ये सम्यग्राजात इति सम्‍राडूर्ध्वा दिक्, सा च सहसाम्‍नी सामभिः सहिता सहस्वती बलवती नोऽस्मान्पिपर्तु पालयतु। तथा हेमन्ताख्य ऋतुर्विष्ठया विशिष्टया स्थित्या नः पिपर्तु। अवस्युवाता अवस्यवो क्षयितारो वाता वाययो यासां बृहतीनामृचां ता अवस्युवाता बृहतीर्बृहत्याख्यच्छन्दोयुक्तः शक्‍वरीर्नु शाक्‍वर-साम्‍नो योनिभूता ऋचोऽपि घृताचीर्घृताहुतियुक्ताः सत्यो नोऽस्मदीयमिमं यज्ञमवन्तु। तत्रैव याज्यमाह—  
सुवर्वतीति। दिशां स्वामिभूता देवी सुवर्वती स्वर्गयुक्ता स्वर्गप्रदेत्यर्थः। नोऽस्मान्प्रति सुदुधा कामधेनुवत्सुष्ठु दोहनशीला। अत एव पयस्वती क्षीरादिरसद्रव्यपूर्णं विशेषतो घृताची घृतं प्राप्‍नुवती। हे बृहस्पते त्वं पुरएता पुरतो गन्ता सन्गोपा रक्षक उतापि च पश्चात्पृष्टतोऽपि रक्षकस्तादृशस्त्वं याम्यां यममयीं वाचं युङ्‍‍ग्‍धि योजय, एवमेवं वर्तस्वेत्यादिशेत्यर्थः।  
अथ ‘सवित्र आतिच्छन्दसाय त्रयस्त्रिꣳशाय रैवताय शैशिराय द्वादशक-पालः’ इत्यस्य पुरोनुवाक्यामाह—  
ऊर्ध्वा दिशामिति। दिशां मध्ये येयमूर्ध्वा दिक्सा रन्तिः प्रीतिहेतुः, सा चौषधीनां वृष्टिद्वारी संषादिकेति शेषः। तादृसी नोऽस्मान्प्रति स्योना सुखदाऽस्तु। तथाऽह्‍नां समूहरूपेण संवत्सरेण सह सविता सुखप्रदोऽस्तु। तथा रेव द्रवताख्यं यत्सा-मातिच्छन्दा उ अतिच्छन्दोयुक्तर्गाषि तथा तस्यामृचि वर्तमानं छन्दश्चेत्येष समूहोऽजात-शत्रुरस्तु, अस्मदीयः शत्रुर्यथा नोत्पद्यते तथा करोत्वित्यर्थः तत्रैव याज्यामाह—  
स्तोमत्रयस्त्रिꣳश इति। हे स्तोमत्रयस्त्रिंशे त्रयस्त्रिंशाख्यः स्तोमो यस्या ऊर्ध्वाया दिशः स स्तोमत्रयस्त्रिंशा, तत्संबोधनमिदम्। भुवनस्यपत्‍नि भूतजातस्य पत्‍नी पालीयत्री (तत्संहबोधनमिदम्)। हे विवस्तद्वाते विवस्वन्नामको वातो

[[2108]]

वायुर्यस्याः सा विवस्वद्वाता तत्संबोधनमिदम्। विवस्वते त्वा वाताय स्वाहेत्यन्मयत्रा-ऽऽम्‍नातम्। तथाविधा नोऽभिगृणाह्यस्मान्प्रति हितमुपदिश। हे सवितरिय माशा दिङ्‍नोऽस्मान्प्रति घृतवती बहुलघुसंपादिकाऽऽधिपत्यैरधिकपालनशक्ति भिर्योजयित्री पयस्वती क्षीरसंपादिका रन्तिः प्रीतिहेतुरस्तुः।  
अथादित्यै विष्णुपत्न्यै चरुरित्यस्य पुरोनुवाक्यामाह—  
घ्‍रुवा दिशामिति। दिशां मध्ये या घ्‍रुवा स्थिरा सूर्यगतिसाषेक्षप्राच्या दिवि-भागरहिता समानरूपा दिग्यश्च ब्रृहस्पतिर्योऽपि मातरिश्वाख्यो मुख्यवायुर्येचान्ये संधु-वानाः सम्यक्तत्र तत्र कम्पयन्तो वातास्ते सर्वेऽपि नोऽभिगृणन्त्वस्मान्प्रति हितमुपदि-शन्तु। कीदृशी घ्‍रुवा, विष्णुपत्‍नी विष्णुः पतिः पालको यस्याः सा विष्णुपत्‍नी, अघोरा शान्तरूपा, अस्य सहसः सर्वस्य बलस्येशाना नियामिका, मनोता मनस्यूता पूजितेत्यर्थः। तत्रैव याज्यामाह—  
विष्टम्भो दिव इति। अदितिरखण्डनीया दिक्सामान्यरूपा देवतोपस्थे स्वोत्सङ्गे स्थितान्नोऽस्मान्प्रति शिवाऽस्तु शान्ता सुखकरी भवतु। कीदृश्यादितिः, दिवो विष्टम्भो द्युलोकस्याऽऽधारभूता पृथिव्या घरुणो भूमेर्धारयित्री, अस्य जगत ईशाना सर्वस्य जगतः स्वामिभूता, विष्णुः पतिः पालको यस्याः सा विष्णुपत्‍नी, विश्वव्यचा जगद्व्यापिनी, इषयन्तीषमन्नं कुर्वती, सुभूतिः शोभनैश्वर्ब्योपेता। अथाग्नये वैश्वानराय द्वादशकदाल इत्यस्य याज्यानुवाक्ययोः प्रतीके दर्शयति—  
अनु नोद्येऽति। अनु नोऽद्यानुमतिरिति पुरोनुवाक्या। अन्विदनुमते त्वमिति याज्या, एतच्चोभयमिदं वामास्ये हविरित्यनुवाके व्याख्यातम्।  
अथ काय एककपाल इत्यस्य याज्यानुवाक्योः प्रतीके दर्शयति—  
कया नश्‍चित्र इति। कया निश्चित्र आ भुवादिति पुरोनुवाक्या। को अद्य युङ्‍क्त इति याज्या एतच्‍चोभयमिन्द्राग्‍नी रोचनेत्यस्मिन्ननुवाके व्याख्यातम्।

[[2109]]

अत्र विनियोगसंग्रहः—  
अथाश्वमेधे या त्विष्टिर्हविर्मिर्दशाभिर्युता।  
विधीयतेऽग्‍नये गायेत्यनुवाकेन तत्र च।।  
द्वे द्वे याज्यानुवाक्ये स्तामित्यृचो विंशतिस्‍त्‍वह।।  
इति श्रीमत्सायणाचार्यविरचिते माधवीये वेदार्थप्रकाशे कृष्णयजु-र्वेदीयतैत्तिरीयसंहिताभाष्ये चतुर्थकाण्डे चतुर्थप्रपाठके  
द्वादशोऽनुवाकः ।। १२।।

वेदार्थस्य प्रकाशेन तमो हार्दं निवारयन्।  
पुमर्थांश्चतुरो देयाद्विद्यातीर्थमहेश्वरः।।  
इति श्रीमद्विद्यातीर्थमहेश्वरपरावतारस्य श्रीमद्राजाधिराजपरमेश्वरस्य  
श्रीवीरबुक्कमहाराजस्याऽऽज्ञापरिपालकेन माधावाचार्येण विरचिते  
वेदार्थप्रकाशे कृष्णयजुर्वेदीयतैत्तिरीयसंहिताभाष्ये  
चतुर्थकाण्डे चतुर्थः प्रपाठकः ।। ४ ।।