+++
title = "मूलम्"
unicode_script = "devanagari"

+++

बोधायनगृह्यसूत्रम् 

## १ 

### ०१ 
अथ प्रथमप्रश्ने प्रथमोऽध्यायः

यथो एतद्धुतः प्रहुत
आहुतश्शूलगवो बलिहरणं प्रत्यवरोहणमष्टकाहोम इति सप्त पाकयज्ञसंस्था
इति १   
ता अनु व्याख्यास्यामः २   
तत्र यद्धूयते स हुतो
यथैतद्विवाहस्सीमन्तोन्नयनं
चेति ३   
तत्र हि हूयत एव ४   
अथ यद्धुत्वा दीयते स प्रहुतो यथैतज्जातकर्म
चौलं चेति ५   
तत्र हि हुत्वा दीयत एव ६   
अथ युद्धुत्वा दत्वा चादीयते स
आहुतः यथैतदुपनयनं समावर्तनं चेति ७   
तत्र हि हुत्वा दत्वा चादीयते
८   
अथ यच्छूलेषूपनीय गव्यानि श्रपयन्ति स शूलगवः ९   
अथ यत् गृह्याभ्यो
देवताभ्योऽन्नं सन्प्रक्रिरन्ति तत् बलिहरणम् १०   
अथ यदृतो ऋतुं
प्रत्यवरोहन्ति तत् प्रत्यवरोहणम् ११   
अथ यदेकाष्टकायामन्नं क्रियते
सोऽष्टकाहोम इति १२   
विवाहं व्याख्यास्यामः १३   
उदगयन आपूर्यमाणपक्षे
पुण्ये नक्षत्रे युग्मान् ब्राह्मणान् वरान् प्रहिणोति प्रसुग्मन्ता
धियसानस्य सक्षणि वरेभिर्वराँअभिषुप्रसीदत । अस्माकमिन्द्र उभयं
जुजोषति यत्सौम्यस्यान्धसो बुबोधति इति १४   
यतोऽनुमन्त्रयते अनृक्षरा
ऋजवस्सन्तु पन्था येभिस्सखायो यन्ति नो वरेयम् । समर्यमा सम्भगो
नो निनीयात्सञ्जास्पत्यँसुयममस्तु देवाः इति १५   
अथ यदि दक्षिणाभिस्सह
दत्ता स्यान्नात्र वरान् प्रहिणुयात् १६   
तां प्रतिगृह्णीयात्
प्रजापतिस्त्रियां यशः इत्येताभिष्षड्भिरनुच्छन्दसम् १७   
सर्वे
मासा विवाहस्य १८   
शुचितपस्तपस्यवर्जमित्येके १९   
रोहिणी मृगशीर्षमुत्तरे
फल्गुनी स्वातीति विवाहस्य नक्षत्राणि २०   
पुनर्वसू तिष्यो
हस्तश्श्रोणा रेवतीत्यन्येषां भूतिकर्मणाम् २१   
यानि
चान्यानि पुण्योक्तानि नक्षत्राणि तेषु पूर्वेद्युरेवर्द्धिपूर्तेषु
युग्मान् ब्राह्मणान् भोजयेत् २२   
प्रदक्षिणमुपचारः २३
पुष्पफलाक्षतमिश्रैर्यवैस्तिलार्थमुपलिष्यां
दध्योदनं सम्प्रकीर्य दक्षिणं जानुं भूमौ निधाय
सव्यमुद्धृत्य इडा देवहूः इति जपित्वा नान्दीमुखाः
पितरः प्रियन्ताम् इति वाचयित्वा अद्य विवाहः इति ब्राह्मणानन्नेन
परिविष्य पुण्याहं स्वस्ति ऋद्धिम् इत्योङ्कारपूर्वं
त्रिस्त्रिरेकैकामाशिषो वाचयित्वा स्नातोऽहतवासो
गन्घानुलिप्तस्स्रग्वी भुक्तवान् प्रतोदपाणिरपदातिर्गत्वा
वधूज्ञातिभिरतिथिवदर्चितस्स्नातामहतवाससां
गन्धानुलिप्तां स्रग्विणीं भुक्तवतीमिषुहस्तां दत्तां वधूं समीक्षते
अभ्रातृघ्नीं वरुणापतिघ्नीं बृहस्पते । इन्द्रापुत्रघ्नीं
लक्ष्म्यं तामस्यै सवितस्सुव इति २४   
तयेक्ष्यमाणो जपति
अघोरचक्षुरपतिघ्न्येधि शिवा पतिभ्यस्सुमनास्सुवर्चाः । जीवसूर्देवकामा
स्योना शं नो भव द्विपदे शं चतुष्पदे इति २५   
अथैनामन्तरेण भ्रुमुखे
दर्भेण सम्मार्ष्टि इदमहं या त्वयि पतिघ्न्यलक्ष्मिस्तां
निर्दिशामि इति २६   
दर्भं निरस्याप उपस्पृश्याथैनां दक्षिणे
हस्ते गृह्णाति मित्रोऽसि इति २७   
अथैनां देवयजनमुदानयति एकमिषे
विष्णुस्त्वाऽन्वेतु । द्वे ऊर्जे विष्णुस्त्वाऽन्वेतु । त्रीणि
व्रताय विष्णुस्त्वाऽन्वेतु । चत्वारि मायोभवाय विष्णुस्त्वाऽन्वेतु ।
पञ्च पशुभ्यो विष्णुस्त्वाऽन्वेतु । षडायस्पॐषाय विष्णुस्त्वाऽन्वेतु ।
सप्तभ्यो होत्राभ्यो विष्णुस्त्वाऽन्वेतु इति २८   
सप्तमं
पदमुपसङ्गृह्य जपति सखायस्सप्तपदा उभूम सख्यं ते
गमेयं सख्यात्ते मा योषं सख्यान्मे मा योष्ठाः इति 

### ०२ 
अथ प्रथमप्रश्ने द्वितीयोऽध्यायः

आवेद्यार्घ्यं
कुर्यात् १   
मध्येऽगारस्योदीचीनप्रतिषेवणा एरका उपस्तृणाति २   
तास्वहतानि
बहुगुणान्युत्तरदशानि वासांस्यास्तीर्य तेष्वृत्विजः प्राङ्मुखा
उपविशन्ति ३   
उत्तरपूर्वे देशेऽगारस्य प्राक्कूलान् दर्भान् संस्तीर्य
तेष्वर्घ्यद्रव्याणि संसादयति ४   
यावन्त ऋत्विजस्तावन्ति कांस्यानि
पात्राणि सापिधानानि तावतः कूर्चान् ५   
द्वावन्यौ
परिग्रहणीयौ कूर्चौ ६   
दधि मधु घृतमापः पयो वस्त्रयुगानि
कुण्डलयुगानि ७   
यस्यै गोः पयश्चमसः स्रगलङ्करणीयं चेति ८   
पवित्रे कृत्वा
तूष्णीं संस्कृताभिरद्भिरुत्तानानि पात्राणि कृत्वा प्रोक्ष्य कूर्चे
कांस्यं निधाय तिरःपवित्रं मध्वानयति ९   
दधि पयो वा द्वितीयं स
द्विवृत् १०   
घृतं तृतीयं स त्रिवृत् ११   
यद्द्वितीयं तच्चतुर्थं स
चतुर्वृत् १२   
आपः पञ्चमीस्स पाङ्क्तः १३   
वर्षीयसा तेजोमयेनापिधाय
नानापुरुषा अर्घ्यद्रव्याण्याददते अन्वगनुसंव्रजता १४
कूर्चः इति कूर्चं प्राह १५   
तत् सुकूर्चः इतीतरः प्रतिगृह्णाति १६   
तं
प्रदक्षिणं पर्यस्योदगावृत्त उपविशति १७   
पुरस्ताद्वन्न
प्रत्यञ्चमुपोहते राष्ट्रभृदस्याचार्यासन्दी मा
त्वद्योषम् इति १८   
अथास्मा उदपात्रमादाय कूर्चाभ्यां
परिगृह्य पाद्या आप इति प्राह १९   
ता अभिमन्त्रयते आपः
पादावनेजानीर्द्विषन्तं नाशयन्तु मे । अस्मिन्
कुले ब्रह्मवर्चस्यसानि इति २०   
दक्षिणं पादं पूर्वं ब्राह्मणाय
प्रसारयति । स्वयं शूद्राय २१   
स्त्री प्रक्षाळयति
पुमानभिषिञ्चति । विपरीतमित्येके २२   
नियमात् पत्नीयजमानौ
जङ्घ्रे धावयतः २३   
अवनेक्तुः पाणी सम्मृशति मयि महो मयि भगो मयि भर्गो मयि
यशः इति २४   
अथाप उपस्पृश्य मयीन्द्रियं वीर्यम् इत्युरःप्रत्यात्मानं
प्रत्यभिमृशते २५   
अपो ब्रीहिभिर्यवैर्वा समुदायुत्य तथैव
कूर्चाभ्यां परिगृह्यार्हणीया आप इति प्राह २६   
ता अभिमन्त्रये
आम आगाद्वर्चसा यशमा संसृज पयसा तेजसा च । तं मा प्रियं प्रजानां
कुर्वधिपतिं पशूनाम् इति २७
एकदेशमञ्जलाबानीयमानमनुमन्त्रये
विराजोऽसि विराजो दोहमशीय । मम पद्याय विराज इति २८   
अतिशिष्टाः
पराचीर्निनीयमाना अनुमन्त्रये समुद्रं वः
प्रहिणोम्य क्षिताः स्वा योनिमपि गच्छत । अच्छिद्रः
प्रजया भूयासं मा परासोचि मत्पयः इति २९   
अथ तथैव कूर्चाभ्यां
परिगृह्योपस्तरणीया आप इति प्राह ३०   
ता पिबति अमृतोपस्तरणमसि इति
३१   
त्रिराचमेत् त्रिः परिमृजेत् । द्विरत्येके ३२   
आचान्तायापावृत्ताय
तथैव कूर्चाभ्यां परिगृह्यार्घ्य इति प्राह मधुपर्क इति वा ३३   
मधुपर्कं
प्रोक्तमनुमन्त्रयते त्रय्यै विद्यायै यशोऽसि यशसो यशोऽसि ब्रह्मणो
दीप्तिरसि । तं मा प्रियं प्रजानां कुर्वधिपतिं पशूनाम्
इति ३४   
तमुभाभ्यां हस्ताभ्यां प्रतिगृह्णाति देवस्य त्वा सवितुः
प्रसवेऽश्विनोर्बाहुभ्यां पूष्णो हस्ताभ्यां प्रतिगृह्णामि इति
३५   
तस्मिंश्चित् किञ्चिदापतितं स्यात्तदङ्गुष्ठेन च महानाम्व्या
चोपसङ्गृह्येमां दिशं निरस्यति नेष्टावृद्धिं कृन्तामि या ते
घोरा तनूः । तया तमाविश योस्मान् द्वेष्टि यं च वयं द्विष्मः इति ३६   
अथाप
उपस्पृश्य सर्वाभिरङ्गुलीभिस्समुदायुत्य प्राश्नाति यन्मधुनो मधव्यं
परममन्नाद्यं वीर्यम् । तेनाह मधुनो मधव्येन परमेणान्नाद्येन
वीर्येण परमोऽन्नादो मधव्योऽसानि इति ३७   
त्रिः प्राश्य
त्रिरनुपिबेच्छेषं च कुर्यात् ३८   
य आत्मनः
श्रेयांसमिच्छेत्तस्मै शेषं
दद्यादिति ३९   
आचान्तायापावृत्ताय तथैव कूर्चाभ्यां
परिगृह्यापिधानीया आप इति प्राह ४०   
ताः पिबति
अमृतापिधानमसि इति ४१   
त्रिराचामेत् त्रिः परिमृजेत् ।
द्विरित्येके ४२   
आचान्तायापावृत्ताय गौरिति गां
प्राह ४३   
तामनुमन्त्रयते गौरस्यपहतपाप्माऽप पाप्मानं नुद मम
चामुष्य च इत्युपवेत्तुर्नाम गृह्णाति ४४   
नाना महर्त्विग्भ्यो
गाः प्राह ४५   
एकां होतृकेभ्यः ४६   
सर्वेभ्यो वैकामविभवत्वात् ४७   
यः
प्राह तस्मा उपाकरोत्येकदेशं वपाय जुहोति अग्निः प्रथमः प्राश्नातु
स हि वेद यथा हविः । शिवा अस्माभ्यमोपधीः कृणोतु विश्वचर्षणिः इति ४८
एकदेशमुपहरति तत् प्राश्नाति अग्निः प्रथमः प्राश्नातु स हि वेद
यथा हविः । अरिष्टमस्माकं कृणोत्वसौ ब्राह्मणो ब्राह्मणेषु इति । अथ
यदुत्स्त्रक्ष्यन् भवति तामनुमन्त्रयते गौर्धेनुभव्या माता रुद्राणां
दुहिता वसूनां स्वसाऽऽदित्यानाममृतस्य नाभिः । प्रणुवोचं चिकितुषे
जनाय मा गामनागामदितिं वधिष्ट । पिबतूदकं तृणान्यत्त । ओमुत्सृजत इति ५०
तस्यामुत्सृष्टायां मेषमजं वाऽऽलभते ५१   
आरण्येन वा मांसेन ५२   
न
त्वेवामांसोऽर्घ्यस्स्यात् ५३   
अशक्तौ पिष्टान्नं
संसिद्ध्येत् ५४   
सिद्धे भूतम् इति प्राह ५५   
तत् सुभूतम् इति
इतरः प्रत्याह ५६   
तदभिमन्त्रयते भूतं सुभूतं सा विराट्र तन्मा क्षायि
तन्मेऽशीय तन्म ऊर्जं वा ॐ कल्पयत इति ५७   
चतुरो नानागोत्रान् ब्राह्मणान्
भोजयतेत्येव ब्रूयात् ५८   
तेषु भुक्तवत्स्वन्नमस्मा उपहरति ५९
तत्प्राश्नाति विराडसि विराडन्नं विराड्रिवाराजो मयि
धेहि इति ६०   
भुक्तवद्भ्यो वस्त्रयुगानि कुण्डलयुगानि यस्यै गोः पयश्चमसः
स्रगलङ्करणीयमिति च दद्यात् । एकधनं षष्ठौहीं दम्यावित्येके ६१
प्राङ्मधुपर्कादलङ्करणमेके समामनन्ति ६२
महयेदृत्विजमाचार्य चात्मानं वा एष महयति
यस्समृत्विजमाचार्यं च महयत्येवमेवंव्रता वा आत्यन्तिकास्स्युः
पतितोऽननूचान इति निमित्तानि ६३   
वरणेऽग्न्याधेयप्रभृतिषु चैषामृत्विजं
स्मरेत् ६४   
तथैते अर्घ्या ऋत्विक् श्वशुरः पितृव्यो मातुल आचार्यो राजा
वा स्नातकः प्रियो वरोऽतिथिरिति ६५   
संवत्सरपर्यागतेभ्य एतेभ्य एवं कुर्यात्
विवाहे वराय ६६   
अथर्त्विग्भ्यः कर्मणि कर्मणि ददाति ६७   

इति
बोधायनीयगृह्यसूत्रे प्रथमप्रश्ने
द्वितीयोऽध्यायः

### ०३ 
अथ प्रथमप्रश्ने तृतीयोऽध्यायः

अथ शुचौ
समे देशे अग्न्यायतनदेशं शकलेन त्रिः प्राचीनमुल्लिखेत्
त्रिरुदीचीनम् १   
अथाद्भिरभ्युक्ष्य शकलं
निरस्याप उपस्पृश्य याज्ञिकात्काष्ठादग्निं मथित्वा
श्रोत्रियागाराद्वाऽऽहृत्य
व्याहृतिभिर्निरुप्योपसमाधायोपदिष्ठते
२   
जुष्टो दमूना अतिथिदुर्गेण इमं नो यज्ञमुपया हि विद्रान् । विश्वा
अग्नेऽभियुजो विहत्य शत्रूयतामाभरा भोजनानि इति ३   
अथैनं
प्रदाक्षिणमग्निं परिसमूह्य पर्यृक्ष्य परिस्तीर्य
प्रागग्रैर्दर्भैरग्निं परिस्तृणाति ४   
अपि
वोदगग्राः पश्चाच्च पुरस्ताच्च भवन्ति ५
दक्षिणानुत्तरानुत्तरानधरान्यदि
प्रागुदगग्राः ६   
उत्तरेणाग्निं प्रगग्रान् दर्भान् संस्तीर्य तेषु
द्वन्द्वं न्यच्चि पात्राणि संसादयति
देवसंयुक्तान्येकैकशः
पितृसंयुक्तानि सकृदेव मनुष्यसंयुक्तानि ७
यत्सह सर्वाणि मानुषाणि इत्येतस्माद्ब्राह्मणात् ८   
पवित्रे कृत्वा
तूष्णीं संस्कृताभिरद्भिरुत्तानानि पात्राणि कृत्वा प्रोक्ष्य
विस्त्रस्येध्मं त्रिस्सर्वाभिः प्रोक्षति ९   
दर्भेषु
दक्षिणतो ब्राह्मण उपविशति उतरत उदपात्रम् १०   
अथ तिरःपवित्रमाज्यस्थाल्यामाज्यं
निरुप्योदीचोऽङ्गाराऽन्निरूह्य यन्तान्कृत्वा
तेष्वधिश्रित्याभिद्योतनेनाभिद्योत्य
द्वे दर्भाग्रे प्रच्छिद्य प्रक्षाळ्य प्रत्यस्य पुनरभिद्योत्य त्रिः
पर्यग्निकृत्वा वर्त्म कुर्वन्नुदगुद्वास्य
प्रत्यूह्याङ्गारान् बर्हिरास्तीर्य
अथैनदुदीचीनाग्राभ्यां पवित्राभ्यां पुनराहारं त्रिरुत्पूय विस्त्रस्य
पवित्रेऽद्भिस्संस्पृश्याग्नावनुप्रहरति ११   
अथ दर्वी निष्टप्य
दर्भैस्सम्मृज्याद्भिस्संस्पृश्य पुनर्निष्टप्य प्रोक्ष्य निधाय
दर्मानद्भिस्संस्पृश्याग्नावनुप्रहराति १२   
अथ शम्याः परिधाति
स्वादिरी दर्वी तेजस्कामस्यौदुम्बर्यन्नाद्यकामस्य पालाशी
ब्रह्मवर्चसकामस्य इति १३   
अथ हैकेषां विज्ञायते निरृतिगृहिता वै
दवीं यद्दर्व्या जुहुयान्निरृत्याऽस्य यज्ञ ग्राहयेत्तस्मात्स्त्रुवेणैव
होतव्यम् इति १४   
पालाशेन स्त्रुवेणेत्यात्रेयः १५   
खादिरेणेत्याङ्गिरसः १६
ताम्रायसेनेत्याथर्वणः १७   
कार्ष्णायसेनाभिचरन्निति सार्वत्रिकम् १८
अन्यो वाऽस्यैतावत्कृत्वाऽऽगमनं काङ्क्षेत् १९
अपरेणाग्निमुदीचीनप्रतिषेवणामेरकां
साधिवासामास्तीर्य तस्यां प्राञ्चावुपविशत उत्तरतः पतिर्दक्षिणा पत्नी २०
अथान्वारब्धायां प्रदक्षिणमग्निं परिषिञ्चति २१   
अदितेऽनुमन्यस्व इति
दक्षिणतः प्राचीनम् २२   
अनुमतेऽनुमन्यस्व इति पश्चादुदीचीनम् २३
सरस्वतेऽनुमन्यस्व इत्युत्तरतः प्राचीनम् २४   
देव सवितः प्रसुव
इति समन्तं प्रदक्षिणं समन्तमेव वा तूष्णीम् २५   
अथेभ्यमभ्यज्य
परिसमिधं शिनष्टि स्वाहाकारेणाभ्याधायाघारावाधारयति २६
प्रजापतये स्वाहा इति मनसोत्तरे परिधिसन्धौ संस्पृश्याक्ष्णया
सन्ततम् २७   
इन्द्राय स्वाहा इत्युपांशु दक्षिणे परिधिसन्धौ
संस्पृश्याक्ष्णया सन्ततम् २८   
अथाज्यभागौ
जुहोति २९   
अग्नये स्वाहा इत्युत्तरार्धपूर्वार्धे ३०   
सोमाय
स्वाहा इति दक्षिणार्धपूर्वार्धे ३१   
अथाग्निमुखं जुहोति ३२
युक्तो वह जातवेदः पुरस्तादग्ने विद्धि कर्म क्रियमाणं यथेदम् ।
त्वं भिषग्भेषजस्यासि कर्ता त्वया गा अश्वान् पुरुषान् सनेमि स्वाहा
३३   
चतस्र आशाः प्रचरन्त्वग्नय इमं नो यज्ञं नयतु प्रजानन् । घृतं
पिबन्नजरं सुवीरं ब्रह्म समिद्भवत्याहुतीनां स्वाहा ३४   
आ
नो भद्राः क्रतवो यन्तु विश्वतोऽदब्धासो अपरीतास उद्भिदः । देवा नो यथा
सदमिद्वृधे सन्न प्रायुवो रक्षितारो दिवे दिवे स्वाहा ३५   
विरूपाक्ष मा
विबान्धिष्ठा मा विबाध विबाधिथाः । निरृत्यै त्वा पुत्रमाहुस्स नः
मर्माणि धारय स्वाहा ३६   
विरूपाक्षमहं यजे निजङ्घं शबळोदरम् । यो माऽयं
परिबाधते श्रियै पुष्ट्यै च नित्यदा तस्मै स्वाहा ३७   
या तिरश्ची
निपद्यसेऽहं विघरणी इति । तां त्वा घृतस्य धारयाऽग्नौ संराधिर्नी यजे
स्वाहा ३८   
संराधिन्यै देव्यै स्वाहा । प्रसाधिन्यै देन्यै स्वाहा ।
भूस्स्वाहा । भुवस्स्वाहा । सुवस्स्वाहा भूर्भुवस्सुवस्स्वाहा इत्येतावत्
सर्वदर्वीहोमानामेष कल्पः ३९   

इति बोधायनीयगृह्यसूत्रे प्रथमप्रश्ने
तृतीयोध्यायः

### ०४ 
अथ प्रथमप्रश्ने चतुर्थोऽध्यायः

अथास्या उपोत्थाय
दक्षिणेन हस्तेन दक्षिणमंसं प्रतिबाहुमन्ववहृत्य
हृदयदेशमभिमृशतिमम हृदये हृदयं ते अस्तु
मम चित्ते चित्तमस्तु ते । मम वाजमेकमनाः शृणु मामेवानुव्रता सहचर्या मया
भव इति १   
अथास्यै दक्षिणे कर्णे जपति २   
मां ते मनः प्रविशतु मां
चक्षुर्मामु ते भगः मयि सर्वाणि भूतानि मयि प्रज्ञानमस्तु ते
३   
मधुगे मध्वगाहे जिह्वा मे मधुवादिनी । मुखे मे सारघं मधु दत्सु संवननं
कृतम् ४   
चाक्रवाकं संवननं यन्नदीभ्य उदाहृतम् । यद्वित्तौ
देवगन्धर्वौ तेन संवनिनौ स्वः ५   
स्पृशामि
तेऽहमङ्गानि वायुरापश्च मा मरः । मां चैव पश्य
सूर्यं च मा चान्येषु मनः कृथाः ६   
सोमः प्रथमो विविदे गन्धर्वो
विविद उत्तरः । तृतीयो अग्निष्टे पतिस्तुरीयस्ते मनुष्यजाः ७
सोमोऽददद्गन्धर्वाय गन्धर्वोऽददग्नये । रयिं च
पुत्रांश्चादादग्निर्मह्यमथो इमाम् ८   
सरस्वति प्रेदमव सुभगे वाजिनीवति ।
तां त्वा विश्वस्य भूतस्य प्रगायामस्यग्रतः इति ९   
अथास्यै दक्षिणेन
नीचा हस्तेन दक्षिणमुत्तानं हस्तं साङ्गुष्ठमभीव लोमानि गृह्णाति
गृभ्णामि ते सुप्रजास्त्वाय हस्तं मया पत्या जरदष्टिर्यथाऽसः ।
भगोअर्यमा सविता पुरन्धिर्मह्यं त्वाऽदुर्गार्हपत्याय देवाः इति १०   
अथैनां
प्रदक्षिणमग्निं पर्याणयतिपरित्वाऽग्ने पुरं वयं विप्रं सहस्य धीमहि ।
धृषद्वर्णं दिवेदिवे भेत्तारं भङ्गुरावतः इति ११   
अथ तथोपविश्यान्वारब्धायामुपयमनीर्जुहोति
१२   
अग्ने शर्ध महते सौभगाय तव द्युम्नान्युत्तमानि सन्तु । सञ्जास्पत्यं
सुयममाकृणुष्व शत्रूयतामभितिष्ठा महांसि स्वाहा १३   
सोमाय जनिविदे
स्वाहा १४   
गन्धर्वाय जनिविदे स्वाहा १५   
अग्नये जनिविदे स्वाहा
१६   
कन्यला पितृभ्यो यती पतिलोकमव दीक्षामदास्थ स्वाहा १७   
प्रेतो मुञ्चाति
नामुतस्सुबद्धाममुतस्करत् । यथेयमिन्द्रमीढ्वस्सुपुत्रा सुभगा सती स्वाहा
१८   
इमां त्वमिन्द्र मीढ्वस्सुपुत्रां सुभगां कुरु । दशास्यां
पुत्रानाधेहि पतिमेकादशं स्वाहा १९   
अग्निरैतु
प्रथमो देवतानां सोऽस्यै प्रजां मुञ्चतु मृत्युपाशात् । तदयं
स्त्री पौत्रमघं न रोदात् स्वाहा २०   
इमामग्निस्त्रायतां गार्हपत्यः
प्रजामस्यै नयतु दीर्घमायुः । अशून्योपस्था जीवतामस्तु माता
पौत्रमानन्दमभिप्रबुध्यतामियं स्वाहा २१   
मा ते
गृहे निशि घोष उत्थादन्यत्र त्वद्रुदत्यस्संविशन्तु । मा त्वं विकेश्युर
आवधिष्ठा जीवपत्री पतिलोके विराज पश्यन्ती प्रजां सुमनस्यमानां
स्वाहा २२   
अप्रजस्तां पौत्रमृत्युं पाप्मानमुत वाऽघम् ।
शीर्ष्णस्स्रजमिवोन्मुच्य द्विषद्भ्यः प्रतिमुञ्चामि पाशं
स्वाहा इति २३   
अथैनामुत्थाप्योत्तरेणाग्निं दक्षिणेन
पदाऽश्मानमास्थापयति आतिष्ठेममश्मानमश्मेव
त्वं स्थिरा भव । अभितिष्ठ पृतन्यतस्सहस्व पृतनायतः इति २४   
अथास्या
अञ्जलावुपस्तीर्य तस्यास्सोदर्यो द्विर्लाजानावपति २५
तानभिधार्य जुहोति इयं नार्युपब्रूतेऽग्नौ लाजानावपन्ती ।
दीर्घायुस्स्तु मे पतिर्जीवातु शरदश्शतं स्वाहा २६   
अथैनां प्रदक्षिणमग्निं
पर्याणयतितुभ्यमग्ने पर्यवहन् सूर्यं वहतुना सह । पुनः पतिभ्यो जायां
दा अग्ने प्रजया सह इति २७   
तथाऽऽस्थापयति तथा जुहोति २८   
अथैनां पुनः
प्रदक्षिणमग्निं पर्याणयतिपुनः पत्नीमग्निरदादायुषा सह वर्चसा ।
दीर्घायुरस्या यः पतिस्स एतु शरदश्शतम् इति २९   
तथैवास्थापयति तथैव
जुहोति ३०   
अथैनां पुनरेव पर्याणयति विश्वा उत त्वया वयं धारा
उदन्या इव । आतिगाहेमहि द्विषः इति ३१   
अथ तथोपविश्यान्वरब्धायां
जयानभ्यातानात्राष्ट्रभृत इति हुत्वा अथामात्यहोमान् जुहोति ३२   
अथ प्राजापत्यात् जुहोतिप्रजापते न त्वदेतान्यन्यः इति ३३   
अथ सौविष्टकृतं जुहोति यदस्य कर्मणोऽत्यरीरिचं यद्वा न्यूनमिहाकरम् ।
अग्निस्तत्स्विष्टकृद्विद्वान् सर्व स्विष्टं सुहुतं करोतु
मे । अग्नये स्विष्टकृते सुहुतहुत आहुतीनां कामानां समर्धयित्रे स्वाहा
इति ३४   
अथ स्त्रुवेण परिधीननक्ति ३५   
अथ परिस्तरात्समुल्लिप्याज्यस्थाल्यां
प्रस्तरवत् बर्हिरक्त्वा तृणं प्रच्छाद्याग्नावनुप्रहरति ३६   
अथ शम्या
अपोह्य तथैव परिषिञ्चति । अन्वमंस्थाः प्रासावीः इति मन्त्रान्तान्
सन्नमयति ३७   
अथ प्रणोताद्भ्यो दिशो व्युन्नीय ब्रह्मणे वरं ददामीति गां
ब्राह्मणेभ्यः ३८   
एष आघारबान् दर्वीहोमः ३९   
अथापरःपरिसमूह्य
पर्युक्ष्य परिस्तीर्याज्यं विलाप्योत्पूय स्त्रुक् स्त्रुवं
निष्टप्य सम्मृज्य स्त्रुचि चतुर्गृहीतं गृहीत्वा सर्वान्
मन्त्रान् समनुद्रुत्य सकृदेवाहुतिं जुहोति ४०
अग्निस्स्विष्टकृद्वितीयः ४१   
द्विर्जुहोति
द्विर्निमार्ष्टि द्विः प्राश्नात्युत्सृप्याचामति
निर्लेढीत्येष आग्निहोत्रिकः ४२   
अथापरःपरिसमूह्य पर्युक्ष्य परिस्तीर्य
प्राकृतेन हविषा यावदाम्नातमाहुतीर्जुहोत्येष ह्यपूर्वः ४३
तत्रोदाहरन्ति आघारं प्रकृतिं प्राह दर्वीहोमस्य
बादरिः । आग्निहोत्रिकं तथाऽऽत्रेयः काशकृत्स्नस्त्वपूर्वताम् इति

इति बोधायनीये गृह्यसूत्रे प्रथमप्रश्ने चतुर्थोऽध्यायः

### ०५ 
अथ प्रथमप्रश्ने पञ्चमोऽध्यायः

तां न मिथस्संसादयेदनादेशात् १   
अनुनयन्त्येतमग्निम् २
अथैनां पितुरङ्कादुद्वहति गुरोर्वाये वध्वश्चन्द्रं वहतुं
यक्ष्मा यन्ति जना ँ\! अनु । पुनस्तान्यज्ञिकीया देवा नयन्तु यत
आगताः इति ३   
अथैनां दक्षिणे हस्ते गृहीत्वा स्वरथमारोप्य स्वान्
गृहानानयति पूषा त्वेतो नयतु हस्तगृह्याश्विनौ त्वा प्रवहतां
रथेन । गृहान् गच्छ गृहपत्नी यथाऽसो वशिनी त्वं विदथमावदासि इति ४
पन्थानमनुमन्त्रयतेसु गं पन्थानमारुक्षमरिष्टं
स्वस्तिवाहनम् । यस्मिन् वीरो न रिष्यत्यन्येषां विन्दते
वसु इति ५   
ओषधिवनस्पतयो नद्यो वनान्यनुमन्त्रयतेया ओषधयो या वनस्पतयो
या नद्यो यानि धन्वानि ये वना । ते त्वा वधु प्रजावतीं प्रत्वे
मुञ्चन्त्वंहसः इति ६   
अथ जायामानीय स्वान् गृहान्
प्रपादयतिभद्रान् गृहान् सुमनमः प्रपद्येऽवीरध्नी वीरवतस्सुवीरान् ।
इरां वहतो घृतमुक्षमाणास्तेष्वहं सुमनास्संविशानि इति ७   
अथैनामानडुहे
चर्मण्युपवेशयतिइह गावः प्रजायध्वमिहाश्वा इह पूरुषाः । इहो
सहस्रदक्षिणो रायप्सोषो निषीदतु इति ८
अत्राभ्याममात्यास्स्तोक्माण्यारोपयन्ते
९   
अथ वाचं यच्छतः आ नक्षत्राणामुदयात् १०
अथाहोरात्रयोस्सन्धिमनुमन्त्रयतेनीललोहिते
भवतः कृत्यासक्तिर्व्यज्यते । एधन्तेऽस्या ज्ञातयः पतिर्बन्धेषु बध्यताम्
इति ११   
अथोदितेषु नक्षत्रेषूपनिष्क्रम्य ध्रुवमरुन्धतीं च दर्शयति १२
ध्रुवोऽसि ध्रुवक्षितिर्ध्रुवमसि ध्रुवतस्स्थितम् । त्वं नक्षत्राणां
मेथ्यसि स मा पाहि पृतन्यतः इति ध्रुवम् १३   
सप्त ऋषयः प्रथमां
कृत्तिकानामरुन्धतीं यद्ध्रुवतां ह निन्युः । षट्कृत्तिका
मुख्ययोगं वहन्तीयमस्माकमेधत्वष्टम्यरुन्धती इत्यरुन्धतीम् १४   
अथ विवाहस्यारुन्धत्युपस्थानात् कृत्वा व्रतमुपैतिअग्ने व्रतपते
उपयमनं व्रतं चरिष्यामि तच्छकेयं तन्मे राध्यताम् । वायो व्रतपत
आदित्य व्रतपते व्रतानां व्रतपते उपयननं व्रतं चरिष्यामि
तच्छकेयं तन्मे राध्यताम् इति १५   
उभौ जायापती व्रतचारिणौ
ब्रह्मचारिणौ भवतोऽधश्शयाते १६   
तयोश्श्यामन्तरेणोदुम्बरदण्डो
गन्धानुलिप्तो वाससा सूत्रेण वा
परिवीतस्तिष्ठत्यापक्वहोमात्
१७   
चतुर्थ्यां निशायां हुते पक्वहोमे व्रतं विसृज्य दण्डमुत्थापयतिऊर्जः
पृथिव्या अध्युत्थितोऽसि वनस्पते शतवल्शो विरोह । त्वया वयमिषमूर्ज
वदन्तो रायस्पोषेण समिषा मदेम इति १८   
अथैनं वध्वै प्रयच्छति प्रजया
त्वा संसृजामि मासरेण सुरामिव इति १९   
तं वधूः प्रतिगृह्णातिप्रजावती
भूयासम् इति २०   
अथैनं वराय प्रयच्छतिप्रजया त्वा
पशुभिस्संसृजामि मासरेण सुरामिव इति २१   
तं वरः
प्रतिगृह्णातिप्रजावान् पशुमान् भूयासम् इति २२   
अथैनं स्थूणादेशे
निधायान्तिकेन प्रतिपद्यते २३   
प्रसिद्धमुपसंवेशनम् २४   
श्वोभूते
दण्डमादाय पुण्याहं वाचयित्वाऽप्सु विसर्जयति २५   
अथ देवयजनोल्लेखनप्रभृत्याग्निमुत्वात्
कृत्वा पक्वाज्जुहोतिअग्निर्मूर्धा भुवः इति द्वाभ्याम् २६
स्विष्टकृत्प्रभृति सिद्धमाधेनुवरप्रदानात् २७   
स
एष पार्वणो भवति २८   
अथास्तमित आदित्येऽन्योन्यमलङ्कृत्योपरिशय्यां शयाते
२९   
अथ वधूमभिमन्त्रयतेसुमङ्गलीरियं वधूरिमां समेत पश्यत ।
सौभाग्यमस्यै दत्वायाथास्तं विपरेतन इति ३०   
अथैनां
सर्वसुरभिगन्धया मालया युनक्ति सं ना मनस्सं हृदयानि सं नाऽभि सं
तनुत्यजः । सं त्वा कामस्य याक्रेणे युञ्जत्यविमोचनाय इति 

इति बोधायनीये गृह्यसूत्रे प्रथमप्रश्ने पञ्चमोऽध्यायः

### ०६ 
अथ प्रथमप्रश्ने षष्ठोऽध्यायः

आनयन्त्येतमग्निम् १   
अथ देवयजनोल्लेखनप्रभृत्याप्रणीताभ्यः कृत्वा पद्यामोदनं
पायसं वा याचति २   
तमभ्युक्ष्याग्नावधिश्रयतिं ३   
आज्यं निर्वपति ४
अथाज्यमधिश्रयति ५   
उभयं पर्यग्नि कृत्वा मेक्षणं
स्त्रुवं च सम्मार्ष्टि ६   
अथैतं चरुं
श्रपयित्वाऽभिधार्योदञ्चमुद्वास्य
प्रतिष्ठितमभिघारयति ७   
परिधानप्रभृत्याग्निमुखात् कृत्वा पक्वाज्जुहोति ८
स एवमेव सर्वेषां स्थालीपाकानां चरुकल्पः ९   
यस्त्वा हृदा कीरिणा मन्यमानः
इति पुरोनुवाक्यामनूच्य यस्मै त्वं सुकृते जातवेदः इति याज्यया जुहोति १०
अथाज्याहुतीरुपजुहोति ११   
अग्ने प्रायश्चित्ते त्वं देवानां
प्रायश्चित्तिरसि ब्राह्मणस्त्वा नाथकामः प्रपद्ये
याऽस्यां पतिघ्नी तनूः प्रजाघ्नी पशुघ्नी लक्ष्मिघ्नी जारघ्नीमस्यै तां
कृणोमि स्वाहा १२   
वायो प्रायश्चित्ते त्वं देवानां
प्रायश्चित्तिरसि ब्राह्मणस्त्वा नाथकामः
प्रपद्ये याऽस्यां पतिघ्नी तनूः प्रजाघ्नी पशुघ्नी लक्ष्मिघ्नी
जारघ्नीमस्यै तां कृणोमि स्वाहा १३   
आदित्य प्रायश्चिते
त्वं देवानां प्रायश्चित्तिरसि ब्राह्मणस्त्वा नाथकामः प्रपद्ये याऽस्यां
पतिघ्नी तनूः प्रजाघ्नी पशुघ्नी लक्ष्मिघ्नी जारघ्नीमस्यै तां कृणोमि
स्वाहा १४   
प्रजापते प्रायश्चित्ते त्वं देवानां प्रायश्चित्तिरसि
ब्राह्मणस्त्वा नाथकामः प्रपद्ये याऽस्यां पतिघ्नी तनूः
प्रजाघ्नी पशुघ्नी लक्ष्मिघ्नी जारघ्नीमस्यै तां कृणोमि
स्वाहा इति १५   
पक्वादेव स्विष्टवतीभ्यां सौविष्टकृतम् १६
लाजैरितरत्र १७   
हव्यवाहमभिमातिषाहं रक्षोहणं पृतनासु
जिष्णुम् । ज्योतिष्मन्तं दीद्यतं पुरन्धिमग्निं
स्विष्टकृतमाहुवेमोम् । स्विष्टमग्ने अभि तत्
पृणाहि विश्वादेव पृतना अभिष्य । उरुं नः पन्थां प्रदिशन् विभाहि
ज्योतिष्मद्धेह्यजरं न आयुस्स्वाहा इति १८   
जयप्रभृति
सिद्धमाधेनुवरप्रदानात् १९   
अथाज्यशेषेण हिरण्यमन्तर्धाय
मूर्ध्नि संस्रावं जुहोतिभूस्स्वाहा भुवस्स्वाहा सुवस्स्वाहा
भूर्भुवस्सुवस्स्वाहा इति २०   
अथैनां प्रदक्षिणमग्निं पर्याणयति अर्यम्णो
अग्निं परियन्तु क्षिप्रं प्रतीक्षन्तां श्वश्रुवो देवराश्च इति २१
अथ श्रीमन्तमगारं सम्मृष्टोपलिप्तं गन्धवन्तं पुष्पवन्तं धूपवन्तं
दीपवन्तं तल्पवन्तं साधिवासं दिक्षु
सर्पिस्सूत्रेन्धनप्रद्योतितमुदकुम्भादर्शोच्छिरसं
प्रपाद्य तस्मिन्नेनां संवेश्य तस्या अन्तिके जपति २२   
उदीर्ष्वातो
विश्वावसो नमसेडामहे त्वा । अन्यामिच्छ प्रफर्व्यं सं
जायां पत्या सृज । उदीर्ष्वातः पतिवती ह्येषा विश्वावसुं नमसा
गीर्भिरीट्टे । अन्यामिच्छ पितृषदं व्यक्तां स ते भागो जनुषा
तस्य विद्धि इति २३   
अथैनामुपसंवेशयति प्रजापतिस्स्त्रियां यशः इत्येतया २४
अथास्यासतोकोतिं विवृणोति प्रजायै त्वा इति २५   
सा यद्यश्रु
कुर्यात्तामनुमन्त्रयते जीवां रुदन्ती विमयन्तो
अध्वरे दीर्घामनुप्रसितिं दीधियुर्नरः । वामं पितृभ्यो य इदं समेरिरे मयः
पतिभ्यो जनयः परिष्वजे इति २६   

इति बोधायनीये गृह्यसूत्रे प्रथमप्रश्ने
षष्ठोऽध्यायः

### ०७ 
अथ प्रथमप्रश्ने सप्तमोऽध्यायः

ब्राह्मणेन
ब्राह्मण्यामुत्पन्नः प्रागुपनयनाज्जात इत्यभिधीयते १
उपनीतमात्रो व्रतानुचारी वेदानां किञ्चिदधीत्य ब्राह्मणः २   
एकां
शाखामधीत्य श्रोत्रियः ३   
अङ्गाध्याय्यनूचानः ४   
कल्पाध्यायी
ऋषिकल्पः ५   
सूत्रप्रवचनाध्यायी भ्रूणः ६   
चतुर्वेदादृषिः ७   
अत
ऊर्ध्वं देवः ८   
अथ यदि कामयेत श्रोत्रियं
जनयेयमित्याऽरुन्धत्युपस्थानात्कृत्वा
त्रिरात्रमक्षारलवणाशिनावधश्शायिनौ ब्रह्मचारिणावासाते ९   
अहतानां च वाससां
परिधानं सायं प्रातश्चालङ्करणामिषुप्रतोदयोश्च धारणमग्निपरिचर्या च १०
चतुर्थ्यां पक्वहोम उपसंवेशनं च ११   
अथ यदि कामयेतानृचानं जनयेयमिति
द्वादशरात्रमेतद्व्रतं चरेत् १२   
व्रतान्ते पक्वहोम उपसंवेशनं च १३
अथ यदि कामयेत ऋषिकल्पं जनयेयमिति मासमेतद्व्रतं चरेत् १४   
व्रतान्ते
पक्वहोम उपसंवेशनं च १५   
अथ यदि कामयेत भ्रूणं जनयेयमिति चतुरो
मासानेतद्व्रतं चरेत् १६   
व्रतान्ते पक्वहोम उपसंवेशनं च १७   
अथ यदि कामयेत ऋषिं जनयेयमिति षण्मासानेतद्व्रतं चरेत् १८   
व्रतान्ते
पक्वहोम उपसंवेशनं च १९   
अथ यदि कामयेत देवं जनयेयमिति
संवत्सरमेतद्व्रतं चरेत् २०   
व्रतान्ते पक्वहोम
उपसंवेशनं च २१   
अथ यदैषा मलवद्वासास्स्यात्नैनया सह संवदेत न सहासीत
नास्या अन्नमद्याद्भ्रह्महत्यायै ह्योषा वर्णं प्रतिमुच्यास्तेऽथो
स्वल्वाहुरभ्यञ्जनं वाव स्त्रिया अन्नमभ्यञ्जनमेव न
प्रतिगृह्यं काममन्यत् इति २२   
नैनामुपेयात् २३   
नारण्ये २४
न पराचीम् २५   
न स्नाति २६   
नाभ्यङ्क्ते २७   
न प्रलिखते २८   
नाङ्क्ते २९   
न
दतो धावते ३०   
न नखानि निकृन्तते ३१   
न कृणत्ति ३२   
न रज्जुं सृजति ३३   
न
पर्णेन पिबति ३४   
न खर्वेण पिबति ३५   
तस्यै खर्वस्रिस्रो रात्रीर्व्रतं
चरेदञ्जलिना वा पिबेदखर्वेण वा पात्रेण प्रजायै गोपीथाय इति
ब्राह्मणम् ३६   
चतुर्थ्यां स्नातायां निशायामलङ्कृत्य
शयनेऽभिमन्त्रयते विष्णुर्योनिं कल्पयतु
त्वष्टा रूपाणि पिंशतु । आसिञ्चतु प्रजापतिर्धाता गर्भं दधातु ते
३७   
यथाऽग्निगर्भा पृथिवी द्यौर्यथेन्द्रेण गर्भिणी । वायुर्यथा दिशां
गर्भ एवं गर्भं दधातु ते ३८   
गर्भं धेहि सिनीवालि गर्भं धेहि सरस्वति ।
गर्भं धेहि अश्विनौ देवावाघत्तां पुष्करस्रजा ३९   
हिरण्ययी अरणी यं
निर्मन्थतो अश्विना । तन्ते गर्भं दधाम्यहं दशमे मासि सूतवे
४०   
नेजमेष परापत सपुत्रः पुनरापत । अस्यै मे पुत्रकामायै गर्भमाधेहि यः
पुमान् इति ४१   
अथैनां परिष्वजतिअमूहमस्मि सा त्वं द्यौरहं पृथिवी त्वं
रेतोऽहं रेतोभृत्त्वं मनोऽहमस्मि वाक्त्वं सामाहमस्मि ऋक्त्वं तावेहि
सम्भवाव सह रेतो दधावहै पुंसे पुत्राय वेत्तवै रायस्पोषाय सुप्रजास्त्वाय
सुवीर्याय इति ४२   
आत्मानं प्रत्यभिमृशतैअहं गर्भमदधामोषधीष्वहं
विश्वेषु भुवनेष्वन्तः । अहं प्रजा अजनयन्पितृणामहं जनिभ्यो
अपरीषु पुत्रान् इति ४३   
अथैनामुपैतितां पूपञ्छिवतमोमरयस्व यस्यां
बीजं मनुष्या वपन्ति । या न ऊरू उशती विस्रयातै यस्यामुशन्तः प्रहरेम
शेफम् इति ४४   
स एवमेव चतुर्थीप्रभृत्याषोडशीमुत्तरामुत्तरां
युग्मामुपैति ४५
प्रजानिश्श्रेयसमृतुगमनमित्याचार्याः
४६   
सर्वाण्युपगमनानि मन्त्रवन्ति भवन्तीति बोधायनः ४७   
यच्चादौ यच्चर्ताविति
शालिकिः ४८   

इति बोधायनीयगृह्यसूत्रे प्रथमप्रश्ने सप्तमोऽध्यायः

### ०८ 
अथ प्रथमप्रश्ने अष्टमोऽध्यायः

अथाभ्यां पञ्चमेऽहनि नापितकर्म
कुर्वन्ति १   
नापिताय पयोदनं दत्वा ग्रामात्प्राचीं वोदीचीं वा
दिशमुपनिष्क्रम्य यत्रैकमुदुम्बरमूलं पश्यन्ति तं
प्रदक्षिणं परिसमूह्य प्रदक्षिणं गन्धैरनुलिम्पन् जयतियथा त्वं वनस्पत
ऊर्जा अभ्युत्थितो वनस्पते । शतवलूशो विरोहस्येवमहं पुत्रैश्च पशुभिश्च
सहस्रवल्शा वि वयं रुहेम इति २   
सुमनोभिः प्रच्छादयतियथा त्वं
वनस्पते फलवानस्येवमहं पुत्रैश्च पशुभिश्च फलवान् भवानि इति
३   
अत्रैव त्रिवृताऽन्नेन बलिमुपहरति ४   
मन्त्रं चोदाहरन्तिऊर्जस्वान्
पयस्वान् पयसा पिन्वमानोऽस्मान् वनस्पते पयसाऽभ्याववृत्स्व इति ५
अन्नं संस्कृत्य ब्राह्मणान् सम्पूज्याशिषो वाचयित्वा
जानुदघ्नमुदकमवतीर्य प्राचीनदशेनाहतेन वाससा
मत्स्यान् गृह्णतो ब्रह्मचारिणं पृच्छतो ब्रह्मचारिन् किं पश्यसि इति ६   
स
पृष्टः प्रतिब्रूयात् पुत्रांश्च पशूंश्च इति ७   
अथैतान्
मन्स्यानुदुम्बरमूले बकानां बलिमुपहरति
दीर्घायुत्वाय वर्चसे इति ८   
अत्रैव निर्माल्यानि परिभुक्तानि
वासांसि प्रतिसरांश्च प्रतिमुच्योदुम्बरशाखायां संसृज्य ९
अथावगाह्यान्योन्यस्य पृष्ठे धावयित्वोदकान्तं प्रति यौति
प्रतियुतो वरुणस्य पाशः प्रत्यस्तो वरुणस्य पाशः इति १०
अन्योन्यमलङ्कृत्य रक्तानि वासांसि
परिधायाहतेन वाससा वेति ११   
यानेन पद्भ्यां वा गृहं गत्वा
प्रक्षाळितपादावप आचम्य वाग्यतौ शयनमारभेते १२   
श्वोभूते
वैश्वदेवेन प्रतिपद्यते १३   
मासिश्राद्धेन चापरपक्षे १४

इति बोधायनीये गृह्यसूत्रे प्रथमप्रश्ने अष्टमोऽध्यायः

### ०९ 
अथ प्रथमप्रश्ने नवमोऽध्यायः

विज्ञाते गर्भे तिप्ये पुंसवनम् १   
ब्राह्मणानन्नेन परिविष्य
पुण्याहं स्वस्ति ऋद्धिमिति वाचयित्वा २   
अथ देवयजनोल्लेखनप्रभृत्याऽग्निमुखात्
कृत्वा पक्वाज्जुहोति प्रजापते तन्वं मे जुषस्व त्वष्टर्देवेभिस्सहसाम
इन्द्र । विश्वैर्देवैरातिभिस्संरराणः पुंसां बहूना मातरस्स्याम
स्वाहा इति ३   
अथाज्याहुतीरुपजुहोतिगर्भो अस्योषधीनां गर्भो वनस्पतीनाम्
इति तिसृभिरनुच्छन्दसम् ४   
स्विष्टकृत्प्रभृति सिद्धमाधेनुवरप्रदानात् ५
अथास्या आज्यशेषमास्ये प्रच्योतयतिअस्मे देवासो वपुषे चिकित्सत इति
चतसृभिरनुच्छन्दसम् ६   

इति बोधायनीये गृह्यसूत्रे प्रथमप्रश्ने
नवमोऽध्यायः

### १० 
अथ प्रथमप्रश्ने दशमोऽध्यायः

प्रथमगर्भायाश्चतुर्थे
मासि सीमन्तोन्नयनम् १   
ब्राह्मणानन्नेन परिविष्य पुण्याहं स्वस्ति
ऋद्धिमिति वाचयित्वा २   
अथ देवयजनोल्लेखनप्रभृत्याऽग्निमुखात्कृत्वा
पक्वाज्जुहोति ३   
धाता ददातु नः इति पुरोनुवाक्यामनूच्य धाता प्रजाया उत राय
ईशे इति याज्यया जुहोति ४   
अथाज्याहुतीरुपजुहोतिधाता ददातु नो रयिं
प्राचीम् इत्यान्तादनुवाकस्य ५   
स्विष्टकृत्प्रभृति
सिद्धमाधेनुवरप्रदानात् ६   
अथास्यास्त्रेण्या शलल्या
त्रिभिर्दर्भपुञ्जीलैरुदुम्बरप्रसूनैर्यवप्रसूनैरिति केशान् विभजन्
सीमन्तमुन्नयति राकामहम् यास्ते राके इति द्वाभ्याम् ७   
अथास्यै
यवप्रसूनान्याबध्नाति यवोसि यवयास्मद्द्वेषो
यवयारातीः इति ८   
अथैनौ वीणागाथिनाविति प्रतिगृह्णीते ९
अथैनौ संशास्ति गायतमिति १०   
तावेतां गाथां गायतः सोम एव नो
राजेत्याहुर्ब्राह्मणीः प्रजाः । विवृत्तचक्रा
आसीनास्तीरेणासौ तव इति ११   
यस्यै नद्यास्तीरे संश्रिता वसन्ति तस्यै नाम
गृह्णाति १२   
अष्टमे मासि विष्णव आहुतीर्जुहोति विष्णोर्नुकम् इत्येतेन
सूक्तेन १३   
विष्णवे बलिमुपहरति १४   
वैष्णवो ह्येष मासो विज्ञायते
१५   
विष्णुर्हि गर्भस्य देवता १६   
इति हुतो व्याख्यातः १७   

इति बोधायनीये गृह्यसूत्रे प्रथमप्रश्ने दशमोऽध्यायः

प्रथमप्रश्ने एकादशोऽध्यायः
यथैतद्धुते बलिहरणम् १   
विष्णवे बलिरष्टमे मासि पूर्वपक्षस्य
सप्तम्यां द्वादश्यां रोहिण्यां श्रोणायां वा २
ब्राह्मणानन्नेन परिविष्य पुण्याहं स्वस्ति ऋद्धिमिति
वाचयित्वा ३   
अथ देवयजनोल्लेखनप्रभृत्या प्रणीताभ्यः कृत्वा
उपोत्थायाग्रेणाग्निं दैवतमावाहयति ॐ भूः
पुरुषमावाहयामि ॐ भुवः पुरुषमावाहयामि ॐ सुवः
पुरुषमावाहयामि ॐ भूर्भुवस्सुवः पुरुषमावाहयामि इत्यावाह्य ४
परिधानप्रभृत्याऽग्निमुखात्कृत्वा दैवतमर्चयति ५   
आपो हिष्ठा
मयोभुवः इति तिसृभिः हिरण्यवर्णाश्शुचयः पावकाः इति चतसृभिः
पवमानस्सुवर्जनः इत्येतेनानुवाकेन मार्जयित्वा ६
अथाद्भिस्तर्पयति केशवं तर्पयामि नारायणं माघवं गोविन्दं विष्णुं मधुसूदनं
त्रिविक्रमं वामनं श्रीधरं हृषीकेशं पद्मनाभं दामोदरं तर्पयामि इति ७
एतैरेव नामधेयैर्गन्धपुष्पधूपदीपैः अमुष्मै नमोऽमुष्मै नमः
इत्यभ्यर्च्य ८   
अथ विष्णव आहुतीर्जुहोति विष्णोर्नु कम्
तदस्य प्रियम् प्रतद्विष्णुः परो मात्रया विचक्रमे त्रिर्देवः
इति ९   
जयप्रभृति सिद्धमाधेनुवरप्रदानात् १०   
अथ गुडपायसं
घृतमिश्रमन्नं निवेदयति अमुष्मै स्वाहा
नमोऽमुष्मै स्वाहा नमः इति द्वादशभिर्यथालिङ्गम् ११
वैष्णवीभिः ऋग्यजुस्सामाथर्वभिस्स्तोत्रैस्स्तुतिभिस्स्तुवन्ति
१२   
व्याहृतीभिः पुरुषमुद्वासयामीत्युद्वास्यान्नशेषं पत्नीं प्राशयेन्
१३   
पुमानस्यै जायत इति विज्ञायते १४   

इति बोधायनीयगृह्यसूत्रे प्रथमप्रश्ने एकादशोऽध्यायः

यथो एतत् ।
आवेद्यार्घ्यं कुर्यात् । अथ शुचौ समे देशे ।
अथास्या उपोत्थाय । तां न मिथस्संसादयेत् ।
आनयन्त्येतमग्निम् । ब्राह्मणेन
ब्राह्मण्यामुत्पन्नः । अथाभ्यां पञ्चमेऽहनि । विज्ञाते
गर्भे । प्रथमगर्भायाश्चतुर्थे मासि । यथैतद्धुते बलिहरणम् ११
यथैतद्धुते बलिहरणम् । प्रथमगर्भायाश्चतुर्थे मासि ।
विज्ञाते गर्भे । अथाभ्यां पञ्चमेऽहनि । ब्राह्मणेन
ब्राह्मण्यामुत्पन्नः । आनयन्त्येतमग्निम् । तां न
मिथस्संसादयेत् । अथास्या उपोत्थाय । अथ शुचौ समे देशे ।
आवेद्यार्घ्यं कुर्यात् । यथो एतत् ११   

इति बोधायनीयगृह्यसूत्रे प्रथमः प्रश्नः समाप्तः 

## २ 

### ०१ 
अथ द्वितीयप्रश्ने प्रथमोऽध्यायः

अथ प्रहुतः १   
जातं
कुमारमभिमन्त्रयतेअद्भ्यस्सम्भूतः इत्येतेनानुवाकेन २   
अथैनं
स्नपयतिक्षेत्रियै त्वा निरृत्यै त्वा इति
षड्भिरनुच्छन्दसम् ३   
अथैनं स्वोपस्थं
आदधातिअङ्गादङ्गात्सम्भवसि
हृदयादधिजायसे । आत्मा वै पुत्रनामासि सञ्जीव शरदश्शतम् इति ४
अथैनं मूÞर्यभिजिघ्रतिअश्मा भव परशुर्भव हिरण्यमस्तृतं भव । पशूनां त्वा
हिङ्कारेणाभिजिघ्राम्यसौ इति नक्षत्रनामधेयेन ५   
अथास्य दक्षिणे कर्णे
जपति अग्निरायुष्मान् इति पञ्चभिः पर्यायैः ६   
अथैनं दधिमधुघृतमिति
समुदायुत्य हिरण्येन प्राशयतिप्राणो रक्षति विश्वमेजत्
इत्येतेनानुवाकेन प्रत्यृचम् ७   
अतिशिष्टं
गोपदे निनयति व्याहृतीभिः ८   
अथैनं मातुरुपस्थ आदधातिसीद त्वं मातुरस्या
उपस्थे इति चतसृभिस्सहंसाभिः ९   
स्तनमभिमन्त्रयतेयस्ते स्तनश्शशयो यो
मयोभूर्येन विश्वा पुष्यसि वार्यणि । यो रत्नधा
वसुविद्यस्सुदत्रस्सरस्वति तमिह धातवेकः
इति १०   
धयन्तमनुमन्त्रयतेद्यौस्ते पृष्ठं रक्षतु वायुरूरू अश्विनौ च
स्तनं धयन्तं सविताऽभिरक्षतु । आवाससः
परिघानाद्बृहस्पतिर्विश्वेदेवा
अभिरक्षन्तु पश्चात् इति ११   
अथास्योदकुम्भमुच्छिरसि निदधातिआपस्सुप्तेषु
जाग्रत रक्षांसि नीरितो नुदध्वम् इति १२   
अथ देवयजनोल्लेखनप्रभृत्याग्निमुखात्
कृत्वा पक्वाज्जुहोतिहरिं हरन्तमनुयन्ति देवाः इति पुरोऽनुवाक्यामनूच्य
मा छिदो मृत्यो मा वधीः इति याज्यया जुहोति १३
अथाज्याहुतीरुपजुहोतिसद्यश्चकमानाय
इत्यान्तादनुवाकस्य १४   
स्विष्टकृत्प्रभृति सिद्धमाधेनुवरप्रदानात् १५
अथानोयुगं रथयुगं वा स्नाप्याच्छाद्यालङ्कृत्य
अग्रेणाग्निमुद्धृत्य
तस्याग्रेणाश्वत्थपर्णेषु हुतशेषं
निदधातिनम आव्याधिनीभ्यः इति १६   
अथास्तमित आदित्ये
गौरसर्षपान् फलीकरणमिश्रान् अञ्जलिना जुहोतिकृणुष्व
पाजः प्रसितिं न पृथ्वीम् इत्येतेनानुवाकेन प्रत्यृचम् १७   
अथौदनम्
तिलसक्तुर्भिघृतेनेति समुदायुत्य गोष्ठेऽश्वत्थपर्णेषु हुतशेषं
निदधातिअघोराय महाघोराय नमो नमः इति १८   
अथातिशिष्टं
सर्वा दिशस्सम्प्रकिरन्तिआवेशिना व्यश्रुमुखी
कुतूहलिन्येकस्तनी जृम्भणी स्तम्भनी
मोहनी च । कृष्णा विशाखा विमला ब्रह्मरात्री भ्रातृव्यसङ्ख्येषु
पतन्त्यमोघाः । ताभ्यो वै मातृभ्यो नमो नमः इति १९   
स एवमेव
फलीकरणहोमप्रभृति सायम्प्रातर्दशरात्रं करोति २०
नानुत्थितायां सूतिकायां भोज्यान्नता २१   
दशम्यामुत्थानम्
२२   
दशम्यां द्वादश्यां वा नामकरणम् २३   
प्राजापत्येन सूक्तेन हुत्वा
ब्राह्मणानन्नेन परिविष्य पुण्याहं स्वस्ति ऋद्धिमिति
वाचयन्नामास्मै दधाति २४   
द्व्यक्षरं चतुरक्षरं
षडक्षरमष्टाक्षरं वा २५   
घोषवदाद्यन्तरन्तस्थं दीर्घाभिनिष्ठानान्तम् २६
अपि वा यस्मिन् स्वित्युपसर्गस्स्यात्तद्धि प्रतिष्ठितमिति विज्ञायते २७
ऋष्यणूकं देवताणूकं वा २८   
यथैवैषां पूर्वपुरुषाणां नामानि स्युः २९
अयुगक्षरं कुमार्याः ३०   
अमुष्मै स्वस्तीति ३१   

इति
बोधायनीयगृह्यसूत्रे द्वितीयप्रश्ने
प्रथमोऽध्यायः

### ०२ 
अथ द्वितीयप्रश्ने द्वितीयोऽध्यायः

चतुर्थे
मास्युपनिष्क्रमणम् १   
ब्राह्मणानन्नेन परिविष्य पुण्याहं
स्वस्तिऋद्धिमिति वाचयित्वा २   
अथ देवयजनोल्लेखनप्रभृत्याग्निमुखात् कृत्वा
स्वस्त्यात्रेयं होति ३   
स्वस्ति नो मिमीतामश्विना भगस्स्वस्ति
देव्यदितिरनर्णवः । स्वस्ति पूषा असुरो दधातु नः
स्वास्ति द्यावापृथिवी सुकेतुना ४   
स्वस्तये वायुमुपब्रवामहै सोमं
स्वास्ति भुवनस्य यस्पतिः । बृहस्पतिं सर्वगणं स्वस्तये
स्वस्तय आचित्यासो भवन्तु नः ५   
विश्वे देवा नो अद्या
स्वस्तये वैश्वानरो वसुरग्निस्स्वस्तये । देवा अवन्त्वृभवः
स्वस्तये स्वस्ति नो रुद्रः पात्वंहसः ६   
स्वस्ति मित्राववरुणा स्वस्ति
पथ्ये रेवति । स्वस्ति न इन्द्रश्चाग्निश्च स्वस्ति नो अदिते
कृधि ७   
स्वति पन्थामनुचरेम सूर्याचन्द्रमसाविव । पुनर्ददताऽघ्नता
जानता सङ्गमेमहि ८   
स्वस्त्ययनं तार्क्ष्यमरिष्टनेमिं महद्भूतं वायसं
देवतानाम् । असुरघ्नीमिन्द्रसखं समत्सु बृहद्यशो नावमिवारुहेम ९
अंहोमुचमाङ्गिरसं गयं च स्वस्त्यात्रेयं मनसा च तार्क्ष्यम् ।
प्रयतपाणिश्शरणं प्रपद्य स्वस्ति सम्बाधेष्वभयं नो अस्तु १०
स्वस्ति न इन्द्रो वृद्धश्रवास्स्वस्ति नः पूषा विश्ववेदाः । स्वस्ति
नस्तार्क्ष्यो अरिष्टनेमिस्स्वस्ति नो बृहस्पतिर्दधातु
इत्यष्टाभिरनुच्छन्दसम् ११   
जयप्रभृति
सिद्धमाधेनुवरप्रदानात् १२   
अथोपनिष्क्रम्य बाह्यानि
चित्रियाण्यभ्यर्च्य त्रिवृताऽन्नेन
ब्राह्मणान् सम्पूज्याशिषो वाचयित्वा प्रदक्षिणीकृत्य स्वान् गृहानानयति १३

इति बोधायनीये गृह्यसूत्रे द्वितीयप्रश्ने द्वितीयोऽध्यायः

### ०३ 
अथ द्वितीयप्रश्ने तृतीयोऽध्यायः

षष्ठे
मास्यन्नप्राशनम् १   
ब्राह्मणानन्नेन परिविष्य
पुण्याहं स्वस्ति ऋद्धिमिति वाचयित्वा २   
अथ देवयजनोल्लेखनप्रभृत्याग्निमुखात्
कृत्वा अन्नसूक्तेन जुहोतिअहमस्मि प्रथमजा ऋतस्य इत्यष्टाभिरनुच्छन्दसम्
३   
जयप्रभृति सिद्धमाधेनुवरप्रदानात् ४   
अथौदनं दध्ना मधुना घृतेनाद्भिरिति
समुदायुत्य हिरण्येनौषधस्य कुमारं प्राशयतिया जाता ओषधयः इति
षड्भिरनुच्छन्दसम् ५   
भूर्भुवस्सुवरपां त्वौषधीनां
रसं प्राशयामि शिवास्त आप ओषधयस्सन्त्वसौ इति सर्वास्वनुषजति ६   

इति
बोधायनीयगृह्यसूत्रे द्वितीयप्रश्ने तृतीयोऽध्यायः

### ०४ 
अथ द्वितीयप्रश्ने चतुर्थोध्यायः 

संवत्सरे चूडाकर्म
त्रिषु वा संवत्सरेषु १   
ब्राह्मणानन्नेन परिविष्य पुण्याहं स्वस्ति
ऋद्धिमिति वाचयित्वा २   
अथ देवयजनोल्लेखनप्रभृत्याग्निमुखात्कृत्वा
पक्वाज्जुहोतिये केशिनः । इति पुरोनुवाक्यामनूच्य नतें ब्रह्मणः । इति
याज्यया जुहोति ३   
अथाज्याहुतीरुपजुहोतिआरोह प्रोष्ठं विषहस्व
शत्रून् । इत्यान्तादनुवाकस्य ४   
स्विष्टकृत्प्रभृति
सिद्धमाधेनुवरप्रदानात् ५
अथाग्रेणाग्निमुदुम्बरपर्णेषु
हुतशेषं निदधातिनमो हिरण्यबाहवे इति ६   
अपरेणाग्निमुभयीरपस्सन्निषिञ्चति ७
उष्णासु शीता आनयतिउष्णेन वायवुदकेनेह्यदितिः केशान् वपतु । इति ८
ताभिरस्य शिर उनत्तिआप उन्दन्तु जीवसे दीर्घायुत्वाय वर्चसे ।
इति ९   
ऊर्ध्वाग्रं बर्हिरनूछ्रयतिओषधे त्रायस्वैनम् । इति १०
क्षुरमभिमन्त्रयतेज्योक्च सूर्यं दृशे इति ११   
अथैनं
निर्यञ्चं निदधातिस्वधिते मैनं हिंसीः इति १२   
अथास्य
केशान्वपतियेनावपत्सविता क्षूरेण । इति
१३   
प्रवपतोऽनुमन्त्रयतेमा ते केशाननुगाद्वर्च एतत् इति १४   
अथैनान्
समुच्चित्य दर्भस्तम्बे निदधाति तेभ्यो निधानं बहुधा व्यैच्छन्
। इति १५   
अथैनमुष्णोदकेनाप्लावयति बलं ते बाहुवोस्सविता दधातु इति १६
अथैनमेकशिखस्त्रिशिखः पञ्चशिखो वा यथैवैषां कुलधर्मस्स्यात् १७
यथर्षि शिखां निदधातीत्येके १८   
अथैनं स्नाप्याच्छाद्यालङ्कृत्य
त्रिवृताऽन्नेन ब्राह्माणान् सम्पूज्याशिषो वाचयति १९   
इति
प्रहुतो व्याख्यातः २०   

इति बोधायनीयगृह्यसूत्रे द्वितीयप्रश्ने चतुर्थोऽध्यायः

### ०५ 
अथ द्वितीयप्रश्ने पञ्चमोऽध्यायः

अथाहुतः १
गर्भाष्टमेषु ब्राह्मणमुपनयीत गर्भैकादशेषु राजन्यं
गभद्वादशेषु वैश्यम् २   
आषोडशात् ब्राह्मणस्यानात्यय
इति ३   
एवमेवेतरयोः द्वाविंशतिश्च चतुर्विंशतिश्च ४   
अथापि काम्यानि
भवन्तिसप्तमे ब्रह्मवर्चसकाममष्टम आयुष्कामं नवमे तेजस्कामं
दशमेऽन्नाद्यकाममेकादश इन्द्रियकामं द्वादशे पशुकामं त्रयोदशे मेधाकामं
चतुर्दशे पुष्टिकामं पञ्चदशे भ्रातृव्यवन्तं षोडशे सर्वकाममिति ५
वसन्ते ब्राह्मणमुपनयीत ग्रीष्मे राजन्यं शरदि वैश्यं वर्षासु
रथकारमिति । सर्वानेव वा वसन्ते ६   
ब्राह्मणानन्नेन
परिविष्य पुण्याहं स्वस्ति ऋद्धिमिति वाचयित्वा कुमारं
भोजयित्वा तस्य चौलवत्तूष्णीं केशानोष्य स्नातं शुचिवाससं
बद्धशिखं यज्ञोपवीतं प्रतिमुञ्चन् वाचयतियज्ञोपवीतं परमं पवित्रं
प्रजापतेर्यत्सहजं पुरस्तात् । आयुष्यमग्रियं प्रतिमुञ्च
शुभ्रं यज्ञोपवीतं बलमस्तु तेजः इति ७   
यज्ञोपवीतिनमप आचमय्याथ
देवयजनमुदानयति ८   
अथ देवयजनोल्लेखनप्रभृत्याग्निमुखात् कृत्वा पालाशीं
समिधमाज्येनाक्त्वाऽभ्याधापयन् वाचयति आयुर्दा देव जरसं गृणानो
घृतप्रतीको घृतपृष्ठो अग्ने । घृतं पिबन्नमृतं चारु गव्यं
पितेव पुत्रं जरसे नयेमं स्वाहा इति ९   
अथैनमुत्थाप्योत्तरेणाग्निं
दक्षिणेन पदा अश्मानमास्थापयतिआतिष्ठेममश्मानमश्मेव त्वं
स्थिरो भव । अभितिष्ठ पृतन्यतस्सहस्व पृतनायतः इति १०   
अथैनं तिष्ये
वासस्सद्यः कृत्तोतं परिधापयन् वाचयति या अकृन्तन्नवयन् या अतन्वत याश्च
देवीरन्तानभितोऽददन्त । तास्त्वदेवीर्जरसा संव्ययन्त्वायुष्मानिदं
परिधत्स्व वासः इति ११   
परिहितमनुमन्त्रयते परिधत्त धत्त
वाससैनं शतायुषं कृणुहि दीर्घमायुः । बृहस्पतिः प्रायच्छद्वास
एतत्सोमाय राज्ञे परिधातवा उ । जरां गच्छासी परिधत्स्व वासो भवा
कृष्टीनामभिशस्तिपावा । शतं च जीव शरदस्सुवर्चा रायश्च पोषमुप
संव्ययस्व । परीदं वासो अधि धास्खस्तयेऽभूरापीनामभिशस्तिपावा । शतं
च जीव शरदः पुरूचीर्वसूनि चार्यो विभजासि जीवन् इति १२   
अथैनं मौञ्जीं
मेखलां त्रिवृतां त्रिः प्रदक्षिणं परिव्ययन् वाचयतिमौञ्जी
ब्राह्मणस्य । ज्यामौर्बी राजन्यस्य । आवीसूत्रं वैश्यस्य ।
सर्वेषामेव वा मौञ्जीम् । इयं दुरुक्तात्परिबाधमाना शर्म
वरूथं पुनती न आगात् । प्राणापानाभ्यां वलमाभरन्ती प्रिया देवानां
सुभगा मेखलेयम् इति १३   
परिवीतामनुमन्त्रयते क्षितस्य गौप्त्री तपसः
परस्पीघ्नती रक्षस्सहमाना अरातीः । सा नस्समन्तमनु परीहि
भद्रया भर्तारस्ते मेखले मा रिषाम इति १४   
ग्रन्थिं करोति
प्राणानां ग्रन्थिरसि स मा बिस्त्रंसः इति नाभिदेशे १५   
अथास्मा
अजिनं प्रतिमुञ्चन् वाचयति कृष्णाजिनं ब्राह्मणस्य । रौरवं राजन्यस्य ।
वस्ताजिनं वैश्यस्य । सर्वेषां वा कृष्णाजिनम् । मित्रस्य
चक्षुर्धरुणं बलीयस्तेजो यशस्वि स्थविरं समिद्धम् ।
अनाहनस्यं वसनं जरिष्णु परीदं वाज्यजिनं दधेऽहम् इति १६   
अथास्मै
दण्डं प्रयच्छति पालाशं बैल्वं वा ब्राह्मणस्य । नैयग्रोधं
स्कन्धजमवाङ्ग्रं रौहीतकं वा राजन्यस्य ।
वादरमौदुम्बरं वा वैश्यस्य । सर्वेषां वा वार्क्षम् १७   
सोमोसि
सोमपं मा कुरु इति पालाशम् १८   
ब्रह्मवर्चसमसि ब्रह्मवर्चसाय त्वा इति
बैल्वम् १९   
ओजोस्योजो मयि धेहि इति नैयग्रोधम् २०   
बलमसि बलं मयि धेहि इति
रौहीतकम् २१   
पुष्टिरसि पुष्टिं मयि धेहि इति बादरम् २२   
ऊर्गस्यूर्जं
मयि धेहि इत्यौदुम्बरम् २३   
अहं वृक्षस्य रेरिवा । कीर्तिः पृष्ठं
गिरेरिव । ऊर्ध्वपवित्रो वाजिनीव स्वमृतमस्मि । द्रविणं सवर्चसम्
इति वार्क्षम् २४   
कोनामास्यसौ नामास्मि इति शाठ्यायनकम् २५   
अथैनं
दक्षिणे हस्ते गह्णाति यस्मिन् भूतं च भव्यं च सर्वे
लोकास्समाहिताः । तेन गृह्णामि त्वामहं मह्यं गृह्णामि
त्वामहं प्रजापतिना त्वा मह्यं गृह्णाम्यसौ इति २६   
अथैनं देवताभ्यः
परिददाति देवेभ्यस्त्वा परिददामि विश्वदेवेभ्यस्त्वा
परिददामि विश्वेभ्यस्त्वा देवेभ्यः परिददामि सर्वेभ्यस्त्वा
देवेभ्यः परिददामि सर्वाभ्यस्त्वा देवताभ्यः परिददाम्यसौ इति २७
अथैनमुपनयति देवस्य त्वा सवितुः प्रसवेऽश्विनोर्बाहुभ्यां
पूष्णो हृस्ताभ्यामुपनयेऽसौ इति २८   
अथ कुमारः
पक्वाज्जुहोतियश्छन्दसामृषभो
विश्वरूपश्छन्दोभ्योऽध्यमृतात्सम्बभूव ।
समेन्द्रो मेधया स्पृणोत्वमृतस्य देव धारणो भूयासं स्वाहा
इति २९   
अथाज्याहुतीरुपजुहोति क्षेत्रियै त्वा निरृत्यै त्वा इति
षड्भिरनुच्छन्दसम् ६०   
एवमेव ब्रह्मसूक्तेन हुत्वा ब्रह्मजज्ञानम्
इति षड्भिः ३१   
स्विष्टकृत्प्रभृति सिद्धमाधेनुवरप्रदानात् ३२   
अग्रेणाग्निं
पलाशपर्णेषु हुतशेषं निदधाति नमो अस्तु नीलग्नी वाय इति ३३   
अत्र
सावित्रिव्रतम् ३४   
अथ पालाशीश्चतस्रस्समिध
आर्द्रास्सपलाशास्सप्रारोहाः
प्रादेशमात्रीरपरिशुष्काग्रा घृतान्वक्ता
अभ्याधापयन् वाचयति याज्ञिकानां वा वृक्षाणां अन्यतमस्य ३५   
अग्ने व्रतपते
सावित्रं व्रतं चरिष्यामि तच्छकेयं तन्मे राध्यतां स्वाहा ३६   
वायो व्रतपत
आदित्य व्रतमते व्रतानां व्रतपते सावित्रं व्रतं चरिष्यामि तच्छकेयं
तन्मे राध्यतां स्वाहा इति ३७   
अपरेणाग्निमुदगग्रं कूर्चं निधाय
तस्मिन् प्राङ्मुख आचार्य उपविशतिराष्ट्रभृदस्याचार्यासन्दी
मा त्वद्योषम् इति ३८   
तस्याग्रेण कुमारो दर्भेषु प्रत्यङ्मुख उपविश्य
पादावन्वारभ्याहसावित्रीं भो अनुब्रूहि इति ३९   
तस्मा अन्वाहोमिति
प्रतिपद्यते तत्सवितुर्वरेण्यम् इत्येतां पच्छोऽर्धर्चशस्ततस्समस्तां
व्याहृतीर्विहृताः पादादिष्वन्तेषु वा तथाऽर्धर्चयोरुत्तमां
कृत्स्नायामिति ४०   
अथ कुमारः पक्वादुपादाय प्राश्नाति
शरीरं मे विचर्षणम् । जिह्वा मे मधुमत्तमा । कर्णाभ्यां भूरि विश्रुवम् ।
ब्रह्मणः कोशोऽसे मेधया पिहितः । श्रुतं मे गोपाय इति ४१   
अथ हैके
प्रक्सावित्र्याः प्राश्नाति ब्रह्म वा अन्नमिति
वदन्तः ४२   
तदु तथा न कुर्यान्नानुक्तायां सावित्र्यां
प्राश्नीयादित्यनूक्तायामनूक्तायां सावित्र्यां
प्राश्नीयादिति शाठ्यायनकम् ४३   
अथाप उपस्पृश्य
ज्योतिष्मत्याऽऽदित्यमुपतिष्ठते उद्वयं तमसस्परि इति ४४
अथैनं संशास्ति ब्रह्मचार्यस्यपोशान कर्म कुरु मा दिवा सुषुप्थाः समिध
आधेहि भैक्षाचर्यं चर सदाऽरण्यात् समिध आहरोदकुम्भं
चाहराचार्याधीनो भव वेदमधीष्व इति ४५   
स
एवमेवैतत् सर्वं करोति ४६   
अथास्मा अरिक्तं पात्रं प्रयच्छन्नाह
मातरमेवाग्रे भिक्षस्व इति ४७   
स मातरमेवाग्रे भिक्षेत ४८   
भवति भिक्षां
देहीति ब्राह्मणो भिक्षेत ४९   
भिक्षां भवति देहीति राजन्यः ५०   
देहि
भिक्षां भवतीति वैश्यः ५१   
तत्समाहृत्याचार्याय प्राह
भैक्षमिदम् इति ५२   
तत् सुभैक्षम् इतीतरः प्रतिगृह्णाति ५३
उत्तरेणाग्निं द्वे स्त्रीप्रतिकृती कृत्य गन्धैर्माल्येन चासङ्कृत्य
त्रिवृताऽन्नेन ब्राह्मणान् सम्पूज्याशिषो वाचयित्वा श्रद्धामेधे
प्रियेतामिति ५४   
त्र्यहमेतमग्निं धारयन्ति क्षारलवणवर्जमधश्शय्या च ५५
एतस्मिन्नेवाग्नौ व्याहृतीभिस्सायम्प्रातस्समिधोऽभ्यादध्यात् ५६
एवमन्यस्मिन्नपि सदा ५७   
अथैनं प्रदक्षिणमग्निं
परिसमूहति जुषस्व नस्समिधमग्ने अद्यशोचा बृहद्यजनं
धूममृण्वन् । उदश्पृश दिव्यं सा नु स्तूपैस्सं
रश्मिभिस्ततनस्सूर्यस्य इति ५८   
अथैनं
प्रदक्षिणमग्निं परिषिञ्चति अदितेऽनुमन्यस्व इति
दक्षिणतः प्राचीनम् । अनुमतेऽनुमन्मस्व इति पश्चादुदीचीनम् ।
सरस्वतेऽनुमन्यस्व इत्युत्तरतः प्राचीनम् ।
देवसवितः प्रसुव इति समन्तं प्रदक्षिणम् । समन्तमेव वा तूष्णीम् ५९
तस्मिन् व्याहृतीभिस्सायं प्रातस्समिधोऽभ्यादधाति भूस्स्वाहा भुवस्वाहा
सुवस्स्वाहा भूर्भुवस्सुवस्स्वाहा इति ६०   
तथैव परिसमूह्य तथैव परिषिञ्चति
अन्वमंस्थाः प्रासावीः इति मन्वान्तान् सन्नमयति ६१   
अथैनमुपतिष्ठते
यत्ते अग्ने तेजः इति तिसृभिः मयि मेधां मयि प्रजामिति तिसृभिः
षोढा विहितो वै पुरुषः । इत्येतस्माद्ब्राह्मणात् ६२   
अथ तिसृषु
व्युष्टास्वेतमग्निमादाय तां दिशं यन्ति यत्रास्य पलाशस्स्पष्टो
भवति ६३   
तं प्रदक्षिणं परिसमूहति सुश्रवस्सुश्रवसं मा कुरु यथा त्वं
सुश्रवस्सुश्रवा अस्येवमहं सुश्रवस्सुश्रवा भूयासं यथा त्वं
सुश्रवस्सुश्रवो देवानां निधिगोपोस्येवमहं ब्राह्मणानां
ब्रह्मणो निधिगोपो भूयासमिति ६४   
तस्याग्रेण उत्तरेण वाऽग्निमुपसमाधाय
सम्परिस्तीर्याऽथाव्रत्यप्रायश्चित्ते जुहोति यन्म आत्मनो
मिन्दाऽभूत् पुनरग्निश्चक्षुरदात् । इति द्वाभ्याम्
६५   
अथ पालाशीश्चतस्रस्समिध आर्द्रास्सपलाशाः सप्रारोहाः
प्रादेशमात्रीरपरिशुष्काग्रा
घृतान्वक्ता अभ्याधापयन्वाचयति याज्ञिकानां वा
वृक्षाणामन्यतमस्य ६६   
अग्ने व्रतपते सावित्रं व्रतमचारिषं तदशकं
तन्मे राधि स्वाहा ६७   
वायो व्रतपत आदित्य व्रतपते व्रतानां व्रतपते
सावित्रं व्रतमचारिषं तदशकं तन्मे राधि स्वाहा इति ६८   
तथैव
सुश्रवसमभ्यर्च्य त्रिवृताऽन्नेन ब्राह्मणान् सम्पूज्याशिषो
वाचयित्वा ६९   
अत्रैके दण्डमजिनं मेखलां वासश्चातिसृजन्ति ७०
अन्यान्यादायास्य वास आदत्ते यस्य ते प्रथमबास्यं हरामस्तं त्वा विश्वे
अनुमदनतु देवाः । तं त्वा भ्रातरस्सुहृदो वर्धमानमनुजायन्तां
बहवस्सुजातमिति ७१   
अथाधोनाभ्युपरि जान्वाच्छाद्य
दण्डमजिनं मेखलां च धारयन् श्राद्धसूतकमैथुनमधुमांसानि वर्जयन्
भैक्षाहारोऽधश्शायी चाचार्यस्य गृहानेतीति विज्ञायते आचार्यो वै
ब्रह्मेति ७२   

इति बोधायनीयगृह्यसूत्रे द्वितीयप्रश्ने
पञ्चमोऽध्यायः

### ०६ 
अथ द्वितीयप्रश्ने षष्ठोऽध्यायः

वेदमधीत्य
स्नात्यन्नित्युक्तं समावर्तनम् १   
मन्त्रब्राह्मणं
वेद इत्याचक्षते २   
मन्त्रब्राह्मणयोर्वेदनामधेयम् ३   
मन्त्रब्राह्मणे
यज्ञस्य प्रमाणम् ४   
मन्त्रब्राह्मणे अधीत्य चीर्णेषु वा
व्रतेषु ५   
एतावदेव नाना ६   
अथ देवयजनोल्लेखनप्रभृत्याऽग्निमुखात्
कृत्वा पालाशीं समिधमाज्येनाक्त्वा मध्यन्दिनेऽभ्यादधाति ७
तत्पुरस्ताद्व्याख्यातम् ८   
अथ केशश्मश्रुलोमनखावापनेनैव प्रतिपद्यते
सिद्धमाच्छत्रादानात्कृत्वा पक्वाज्जुहोति
आवहन्ती वितन्वाना । कुर्वाणा चीरमात्मनः । वासांसि मम गावश्च । अन्नपाने च
सर्वदा । ततो मे श्रियमावह । लोमशां पशुभिस्सह स्वाहा इति ९
अथाज्याहुतीरुपजुहोति अमायन्तु
ब्रह्मचारिणस्स्वाहा । यशोजनेऽसानि स्वाहा ।
श्रेयान् वस्यसोऽसानि स्वाहा । तं त्वा भग प्रविशानि स्वाहा । स मा भग
प्रविश स्वाहा इति १०   
स्विष्टकृत्प्रभृति सिद्धमाधेनुवरप्रदानात्
११   
अथाग्रेणाग्निं बिल्वशाखायां हुतशेषं निदधाति तस्मिन् सहस्रशाखे ।
निभगाहं त्वयि मृजे स्वाहा इति १२   
अथ पक्वादुपादाय प्राश्नति यथाऽऽपः
प्रवता यन्ति । यथा मासा अहर्जरम् । एवं मां ब्रह्मचारिणःस्र ।
धातरायन्तु सर्वतस्स्वाहा इति १३   
प्राश्याप आचम्योरः
प्रत्यात्मानं प्रत्यभिमृशते प्रतिवेशोसि प्र मा पाहि प्र मा
पद्यस्व इति १४   
सोऽत्रैवास्ते आनक्षत्राणामुदयात् १५   
अथोदितेषु
नक्षत्रेषूपनिष्क्रम्य दिश उपतिष्ठत इति सिद्धमत ऊर्ध्वम्
१६   
यस्मिन्नग्नावुपनयति तस्मिन् ब्रह्मचर्यं तस्मिन् व्रतचर्यं तस्मिन्
समावर्तनं तस्मित् पाणिग्रहणं तस्मिन् गृह्यानि कर्माणि क्रियन्ते १७
तस्मिन् काम्यानि तस्मिन् प्रजासंस्कारा इत्येके १८   
स एष उपनयनप्रभृति
व्याहृतीभिस्समिद्धिर्हूयत आ समावर्तनात् १९   
समावर्तनप्रभृत्याज्येन
व्याहृतीभिर्हूयत आ पाणिग्रहणात् २०   
पाणिग्रहणप्रभृति
व्रीहिभिर्यवैर्वा हस्तेनैते आहुतीर्जुहोति अग्नये
स्वाहा प्रजापतये स्वाहा इति सायम् । सूर्याय स्वाहा प्रजापतये
स्वाहा प्रातरपि २१   
अग्निहोत्रहविषामन्यतमेन जुहुयात् २२   
पर्वणि
पर्वणि चाग्नेयस्थालीपाकः २३   
स एष आघारवान् स्यादाग्निहोत्रिको
वाऽप्यापूर्विको वा २४   
तेन सर्पिष्कता विद्यावन्तं ब्राह्मणं
भोजयेत् २५   
योऽस्यापचिततमस्तस्मा ऋषभं दद्यादित्येके २६   
अथास्यानुगतस्य
या प्रकृतिस्तत आहरणम् २७   
उपवासोऽनुगतेऽन्यतरस्य भार्यायाः पत्युर्वा २८
अपि वैकां जुहुयात्अयाश्चाग्नेऽस्यनभिशस्तीश्च सत्यमित्त्वमया असि
। अयसा मनसा धृतोऽयसा हव्यमूहिषेऽया नो धेहि भेषजं स्वाहा इति २९   
आहुतो
व्याख्यातः ३०   

इति बोधायनीयगृह्यसूत्रे द्वितीयप्रश्ने षष्ठोऽध्यायः

### ०७ 
अथ द्वितीयप्रश्ने सप्तमोऽध्यायः

अथ शूलगवस्संवत्सरे संवत्सरे मार्गशीर्ष्यां
पौर्णमास्यां क्रियेत १   
अपि वाऽऽर्द्रायाम् २   
गोषु वोपतप्तासु गोषु
गुप्तासु ३   
अरण्येऽग्निमुपसमाधाय सम्परिस्तीर्या प्रणीताभ्यः
कृत्वा बर्हिरादाय गामुपाकरोति ईशानाय त्वा जुष्टामुपाकरोमि इति ४
तूष्णीमित्येके ५   
अथैनामद्भिः प्रोक्षति ईशानाय त्वा जुष्टां
प्रोक्षामि इति ६   
तूष्णीमित्येके ७   
तामत्रैव
प्रतीचीनशिरसीमुदीचीनपदीं
सञ्ज्ञपयन्ति ८   
तस्यै सञ्ज्ञप्ताया अद्भिरभिषेकम् ९
प्राणानाप्याययति तूष्णीम् १०   
तूष्णीं
वपामुत्स्विद्य हृदयमुद्धरति ११   
प्रज्ञातानि चावदानानि १२
तान्येष्वेव शूलेषूपनीक्ष्य तस्मिन्नेवाग्नौ श्रपयन्ति १३   
अथैतानि
शूलेभ्य उपनीक्ष्य पुनः कुम्भ्यां श्रपयन्ति १४
अथैतान्यभिघारितान्युद्वास्य
प्रतिष्ठितमभिघारयति १५   
परिधानप्रभृत्याऽग्निमुखात् कृत्वा
दैवतमावाहयति आ त्वा वहन्तु
हरयस्सचेतसश्श्वेतैरश्वैस्सहकेतुमद्भिः
। वाताजिरैर्बलवद्भिर्मनोजवैरायाहि शीघ्रं मम हव्याय शर्वोमिति १६   
अथ स्नुवेणोपस्तीर्णामभिघारितां वपां जुहोति सहस्राणि सहस्रशः इति
पुरोनुवाक्यामनूच्य ईशानं त्वा भुवनानामभिश्रियमिति याज्यया जुहोति १७
अत्रैतान्यवदानानीडासूने प्रच्छौदनं मासं यूषमित्याज्येन
समुदायुत्य मेक्षणेनोपघातं पूर्वार्धे जुहोति भवाय देवाय
स्वाहा शर्वाय देवाय स्वाहा ईशानाय देवाय स्वाहा पशुपतये देवाय स्वाहा
रुद्राय देवाय स्वाहा उग्राय देवाय स्वाहा मीमाय देवाय स्वाहा महते
देवाय स्वाहा इति १८   
अथ मध्ये जुहोतिभवस्य देवस्य पत्न्यै स्वाहा
शर्वस्य देवस्य पत्न्यै स्वाहा ईशानस्य देवस्य पत्न्यै स्वाहा
पशुपतेर्देवस्य पत्न्यै स्वाहा रुद्रस्य देवस्य पत्न्यै स्वाहा
उग्रस्य देवस्य पत्न्यै स्वाहा महतो देवस्य पत्न्यै स्वाहा इति १९
अथापरार्धे जुहोति भवस्य देवस्य सुताय स्वाहा शर्वस्य देवस्य
सुताय स्वाहा ईशानस्य देवस्य सुताय स्वाहा पशुपतेर्देवस्य सुताय
स्वाहा रुद्रस्य देवस्य सुताय स्वाहा उग्रस्य देवस्य सुताय स्वाहा
मीमस्य देवस्य सुताय स्वाहा महतो देवस्य सुताय स्वाहा इति १९
अथाज्याहुतीरुपजुहोतिनमस्ते रुद्र मन्यवे
इत्याऽन्तादनुवाकस्य । स्विष्टकृत्प्रभृति
सिद्धमाधेनुवरप्रदानात् २२   
अथाग्रेणाग्निमर्कपर्णेषु हुतशेषं
निदधातियो रुद्रो अग्नौ यो अप्सु य ओषधीषु यो रुद्रो
विश्वा भुवनाऽऽविवेश तस्मै रुद्राय नमो अस्तु इति २३
स्थालीसङ्क्षालनमाज्यशेषमुदकशेषं च पात्र्यां
समानीय वेतसशाखयावोक्षन् सर्वतः त्रिः प्रदक्षिणं गाः पर्येतिआ गावो
अग्मन्नुत भद्यमक्रन् इत्येतेन सूक्तेन २४
महत्स्वस्त्ययनमित्याचक्षते
२५   
अथ यदि गां न लभते मेषमजं वाऽऽलभते २६   
ईशानाय स्थालीपाकं वा श्रपयन्ति
तस्मादेतत्सर्वं करोति यद्गवा कार्यम् २७   
शूलगवो व्याख्यातः २८
एवमेवाष्टम्यां प्रदोषे क्रियेतैतावदेव नाना २९
नात्रोपाकरणं पशोः ३०   

इति बोधायनीयगृह्यसूत्रे द्वितीयप्रश्ने सप्तमोऽध्यायः

### ०८ 
अथ द्वितीयप्रश्ने अष्टमोऽध्यायः

अथ बलिहरणम् १   
सायं प्रातर्यदशनीयस्य
क्रियेतौपासवे पचवे वा होमः २   
एतावदेव नाना ३
क्षारलवणावरान्नसंसृष्टस्य तु होमं परिचक्षते ४
काममितरेष्वायतनेषु ५   
अथ यद्येतदेव स्यादुत्तरतो
भस्ममिश्रानङ्गारान्निरूह्य तेषु जुहुयात् ६   
सर्वेष्वायतनेषु पाणिना
परिसमूह्योभयतः परिषेकं निदध्यात् ७   
देशाभ्यासे
मन्त्राभ्यासः कामं समानस्थानेषु ८   
अवग्राहशो
हस्तेन होमःअग्नये स्वाहा सोमाय स्वाहा ध्रुवाय स्वाहा ध्रुवाय
भूमाय स्वाहा ध्रुवक्षितये स्वाहा अच्युतक्षितये स्वाहा ईशानाय
स्वाहा जयन्ताय स्वाहा धर्मरुचये स्वाहा धन्वन्तरये स्वाहा
विद्यायै स्वाहा अम्बिकायै स्वाहा हरये स्वाहा
गणेभ्यस्स्वाहा गणपतिभ्यस्स्वाहा
परिषद्भ्यस्स्वाहा विश्वेभ्यो
देवेभ्यस्स्वाहा साध्येभ्यो देवेभ्यस्स्वाहाः
सर्वेभ्यो देवेभ्यस्स्वाहा सर्वाभ्यो देवताभ्यस्स्वाहा
भूस्स्वाहा भुवस्स्वाहा सुवस्स्वाहा भूर्भुवस्सुवस्स्वाहा ९   
अग्नये
स्विष्टकृते स्वाहा इत्युत्तरार्धपूर्वार्धे १०
अपरेणाग्निंधर्माय स्वाहा अधर्माय
स्वाहा इति ११   
अग्रेणाग्निंकद्रुवै नाकमात्रे स्वाहा
सर्पेभ्यस्स्वाहा इति १२   
अब्भ्रिण्यावकाशेअवलायै
देव्यै स्वाहा वास्तुपाल्यै सगणायै स्वाहा इति १३
अब्भ्रिणदेशेअद्भ्यस्स्वाहा
वरुणाय स्वाहा इति १४   
स्थाल्याप्रजापतये स्वाहा परमेष्ठिने स्वाहा इति १५
देवताऽवकाशेऋषभाय स्वाहा रुद्राय स्वाहा रुद्राण्यै स्वाहा इति १६
मध्येऽगारस्यओषधिवनस्पतिभ्यस्स्वाहा
रक्षोदेवजनेभ्यस्स्वाहा इति १७
उच्छिरसिकामाय स्वाहा भगाय स्वाहा श्रियै स्वाहा विष्णवे स्वाहा इति १८
स्थूणादेशे गृहाय स्वाहा गृहराजाय स्वाहा इति १९   
धनधान्याकाशे धनधन्याभ्यां
स्वाहा वैश्रवणाय स्वाहा इति २०   
गोष्ठे वा पल्वले वा श्रियै स्वाहा
पुष्ट्यै स्वाहा इति २१   
उलूखलमुसलावकाशे उलूखलमुसलाभ्यां
स्वाहा इति २२   
दृषदुपलावकाशे दृषदुपलाभ्यां स्वाहा इति २३
समूहन्यवकाशे समूहन्यै देव्यै स्वाहा इति २४
उत्तरपूर्वदेशेऽगारस्य गृह्याभ्यस्स्वाहा अवसानेभ्यस्स्वाहा
अवसानपतिभ्यस्स्वाहा सर्पदेवजनेभ्यस्स्वाहा सर्वभूतेभ्यस्स्वाहा इति
२५   
द्वारमध्ये अन्तरिक्षाय स्वाहा अवान्तरिक्षाय स्वाहा इति २६   
पार्श्वयोः
धात्रे स्वाहा विधात्रे स्वाहा इति २७   
उपपार्श्वयोः भूत्यै स्वाहा
प्रभूत्यै स्वाहा इति २८   
संवरणदेशे यदेजति जगति यच्च चेष्टति
नाम्नो भागोऽयं नाम्ने स्वाहा इति २९   
अथोपनिष्क्रम्य ज्येष्ठावकाशे
ज्येष्ठाभ्यां स्वाहा करस्करावकाशे करस्कराभ्यां स्वाहा
इति ३०   
अनसि वा रथे वा श्रियै स्वाहा विष्णवे स्वाहा इति ३१   
गोष्ठे
रुद्राय स्वाहा पशुभ्यस्स्वाहा पशुपतये स्वाहा इति ३२   
वस्तुमध्ये
वास्तोष्पतये स्वाहा पृथिव्यै स्वाहा अन्तरिक्षाय स्वाहा दिवे
स्वाहा सूर्याय स्वाहा चन्द्रमसे स्वाहा नक्षत्रेभ्यस्स्वाहा
अद्भ्यस्स्वाहा ओषधीभ्यस्स्वाहा
वनस्पतिभ्यस्स्वाहा चराचरेभ्यस्स्वाहा
परिप्लवेभ्यस्स्वाहा सरीसृपेभ्यस्स्वाहा देशेभ्यस्स्वाहा कालेभ्यस्स्वाहा
लोकेभ्यस्स्वाहा देवेभ्यस्स्वाहा ऋषिभ्यस्स्वाहा स्वसुभ्यस्स्वाहा
रुद्रेभ्यस्स्वाहा आदित्येभ्यस्स्वाहा इन्द्राय स्वाहा
बृहस्पतये स्वाहा प्रजापतये स्वाहा ब्रह्मणे स्वाहा इति ३३   
अथ दक्षिणतः प्राचीनावीती पितृभ्यस्स्वधा नमस्स्वाहा पितामहेभ्यस्स्वधा
नमस्स्वाहा प्रपितामहेभ्यस्स्वधा नमस्स्वाहा इति ३४   
अथाप
उपस्पृश्योत्तरतो यज्ञोपवीती नमो रुद्राय भगवते स्वाहा
इति ३५   
अथ दिक्षु प्राच्यै दिशे स्वाहा दक्षिणायै दिशे स्वाहा
प्रतीच्यै दिशे स्वाहा उदीच्यै दिशे स्वाहा ऊर्ध्वायै
दिशे स्वाहा अधरायै दिशे स्वाहा इति ३६   
अथावान्तरदिक्षु यमाय स्वाहा
निरृत्यै स्वाहा रक्षोभ्यस्स्वाहा ईशानाय स्वाहा इति ३७   
अथाकाश
उत्क्षिपति ये भूताः प्रचरन्ति दिवा वलिमिच्छन्तो
वितुदस्य प्रेष्याः । तेभ्यो बलिं पुष्टिकामो हरामि मयि पुष्टिं
पुष्टिपतिर्दधातु स्वाहा इति दिवा ३७   
ये भूताः प्रचरन्ति नक्तं
बलिमिच्छन्तो वितुदस्य प्रेष्याः । तेभ्यो बलिं
पुष्टिकामो हरामि मयि पुष्टिं पुष्टिपतिर्दधातु स्वाहा इति
नक्तम् ३९   
सङ्क्षालनं प्रागुदीच्यां दिशि निनयति नमो रुद्राय भौमाय
स्वाहा इति ४०   

इति बोधायनीये गृह्यसूत्रे द्वितीयप्रश्ने
अष्टमोऽध्यायः

### ०९ 
अथ द्वितीयप्रश्ने नवमोऽध्यायः

अथ वैश्वदेवं
हुत्वाऽतिथिमाकाक्षेदागोर्दोहकालम् १   
अग्रं वोद्धृत्य दद्यात् २   
विज्ञायते
यज्ञो वा एष पञ्चमो यदतिथिः ३   
जघनेन गार्हपत्ययुपविश्यौपासनस्य वा अधीहि
भो इति गार्हपत्यमुक्त्वा प्राणायामैस्त्रिरायभ्य सावित्रीं सहस्रकृत्वा
आवर्तयेच्छतकृत्वोऽपरिमितकृत्वो वा दशावरम् ४   
वेदादयश्छन्दांसि
कूश्माण्डानि चाधीयीत अग्निमीळे पुरोहितम् इति ऋग्वेदस्य इषे
त्वोर्जे त्वा इति यजुर्वेदस्य अग्न आयाहि वीतये इति सामवेदस्य शं नो
देवीरभिष्टये इत्यथर्ववेदस्य अग्निर्मूर्धा भुवः इति छन्दांसि यद्देवा
देवहेळनमिति कूश्माण्ड्यः ५   
यदधीते स ब्रह्मयज्ञो यज्जुहोति स देवयज्ञो
यत्पितृभ्यस्स्वधा करोति स पितृयज्ञो यद्भूतेभ्यो बलिं हरति स भूतयज्ञो
यद्ब्राह्मणेभ्योऽन्नं ददाति स मनुष्ययज्ञ इति ६   
एते पञ्च महायज्ञाः सततं
सुप्रयुक्ता नयन्ति परमां गतिम् ७   
एतेभ्यो यस्य पञ्चभ्यो यज्ञ एकोऽपि
हीयते मनस्वत्याहुतिस्तत्र प्रायश्चित्तं विधीयते ८   
द्व्यहं त्र्यहं
वाऽपि प्रमादादकृतेषु तु तिस्रस्तन्तुमतीर्हुत्वा चतस्रो
वारुणीर्जपेत् ९   
दशाहं द्वादशाहं वा विच्छिन्नेषु
तु सर्वशः चतस्रोऽभ्यावर्तिनीर्हुत्वा कार्यस्तान्तुमतश्चरुः १०   
यस्य
स्त्री वाऽनुपेतो वा गृहेष्वेतान् बलीन् हरेत् कूश्माण्ड्यस्तत्र
होतव्यो हुत्वा यज्ञसमृद्धये ११   
प्रवासं गच्छतो यस्य गृहे कर्ता न
विद्यते पञ्चानां महतामेषां स यज्ञैस्सह गच्छति १२   
प्रवासे
कुरुते चैनान्यदन्नमुपपद्यते न चेदुत्पद्यते चान्नमद्भिरेनान्
समापयेत् १३   
अद्भिरेव व्रतं कुर्याद्यथालाभमनुव्रतम् देवानां देवयज्ञेन
द्विजा गच्छन्ति साम्यताम् १४   
पितॄणां पितृयज्ञेन भूतयज्ञेन भूतिनः
मनोर्मनुष्ययज्ञेन ब्रह्मयज्ञेन ब्रह्मणः १५   
एतासां साम्यतां गत्वा
देवतानां शतं समाः आनन्दं ब्रह्म गच्छन्ति ध्रुवं शाश्वतमव्ययमिति १६
अथास्मा अतिथिर्भवति गुरोस्समानवृत्तिर्वैखानसो वा गृहस्थो
वानप्रस्थः परिव्राजको गतश्रीस्स्नातको राजा वा धर्मयुक्तः १७
तेषामभ्युत्थायासनं पाद्यमर्हणमर्घ्यं वा प्रयुञ्जीत १८
यास्तत्रौषधयस्सन्ति ता देयाः १९   
अन्यां वा प्रक्रियां
प्रकुर्वीत २०   
सर्वेभ्योऽभ्यागतेभ्य आ श्वचाण्डालेभ्यस्स्वागतं कार्यम्
२१   
ओषधिविभागस्तु बिभववता कार्योऽभावे भूमिरुदकं तृणानि कल्याणी वागिति २२
एतानि वै सतोऽगारे न क्षीयन्ते कदाचन इति तानेतान् परं ब्रह्मेत्याचक्षते
२३   
तेषां ग्रहणे तु द्वादशरात्रमक्षारलवणभोजनमधश्शयनं ब्रह्मचर्यम् ।
त्रिरात्रोपोषित उत्क्षेपणौ परौ गृह्णीयात् २५   
बलिहरणं
व्याख्यातम् २६   

इति बोधायनीयगृह्यसूत्रे द्वितीयप्रश्ने
नवमोऽध्यायः

### १० 
अथ द्वितीयप्रश्ने दशमोऽध्यायः

अथ प्रत्यवरोहणम् १
वसन्तादौ मधुश्च माधवश्च इति हुत्वा
वासन्तिकैरलङ्कारैरलङ्कृत्य
वासन्तिकान्यन्नानि ब्राह्मणेभ्यो दत्वाऽन्नशेषान् सगणः प्राश्नाति २   
अथ ग्रीष्मादौ शुक्रश्च शुचिश्च इति हुत्वा ग्रैष्मिकैरलङ्कारैरलङ्कृत्य
ग्रैष्मिकान्यन्नानि ब्राह्मणेभ्यो दत्वाऽन्नशेषान् सगणः प्राश्नाति ३   
अथ वर्षादौ नभश्च नभस्यश्च इति हुत्वा वार्षिकैरलङ्कारैरलङ्कृत्य
वार्षिकान्यन्नानि ब्राह्मणेभ्यो दत्वाऽन्नशेषान् सगणः
प्राश्नाति ४   
अथ शरदादौ इषश्चोर्जश्च इति हुत्वा
शारदिकैरलङ्कारैरलङ्कृत्य
शारदिकान्यन्नानि ब्राह्मणेभ्यो दत्वाऽन्नशेषान् सगणः प्राश्नाति ५
अथ हेमन्तादौ सहश्च सहस्यश्च इति हुत्वा हैमन्तिकैरलङ्कारैरलङ्कृत्य
हैमन्तिकान्यन्नानि ब्राह्मणेभ्यो दत्वाऽन्नशेषान् सगणः
प्राश्नाति ६   
अथ शिशिरादौ तपश्च तपस्यश्च इति हुत्वा
शैशिरिकैरलङ्कारैरलङ्कृत्य शैशिरिकान्यन्नानि
ब्राह्मणेभ्यो दत्वाऽन्नशेषान् प्राश्नाति ७
अथाधिमासे संसर्पोऽस्यंहस्पत्याय त्वा इति हुत्वा
चैत्रिकैरलङ्कारैरलङ्कृत्य चैत्रिकान्यन्नानि
ब्राह्मणेभ्यो दत्वाऽन्नशेषान् सगणः प्राश्नाति ८   
स एष आघारवान्
वा स्यादाग्निहोत्रिको वाऽप्यापूर्विको वा ९   
प्रत्यवरोहणं व्याख्यातम् १०

इति बोधायनीये गृह्यसूत्रे द्वितीयप्रश्ने दशमोऽध्यायः

### ११ 
अथ द्वितीयप्रश्ने एकादशोऽध्यायः

अथाष्टकाहोमः १   
तैषे मास्यपरपक्षस्याष्टम्यां क्रियेत २
एवं माघ एवं फाल्गुने यदि विहृतः ३   
यद्यु वै समस्त उपरिष्टान्माध्याः
पौर्णमास्या आरपक्षस्य सप्तम्याष्टम्यां नवम्यामिति क्रियेतापि
वाऽष्टम्यामेव ४   
श्वः करिष्यामीति ब्राह्मणान्निमन्त्रयते
योनिगोत्रश्रुतवृत्तसम्बन्धानित्येके ५   
कामं
सम्बन्धानपि श्रुतवृत्तसम्पन्नान् श्रुतवृत्तयोर्हि स्वधा
निधीयत इत्युपदिशन्ति ६   
तान् श्वोभूते
श्मश्रुकर्माभ्यञ्जनस्नानैर्यथोपपादं
सम्पूज्य स्वयमाप्लुत्य शुचौ समे देशे देवयजनोल्लेखनप्रभृत्या प्रणीताभ्यः
कृत्वा बर्हिरादाय गामुपाकरोतिपितृभ्यस्त्वा पितामहेभ्यस्त्वा
प्रपितामहेभ्यस्त्वा जुष्टामुपाकरोमि इति तूष्णीमित्येके
७   
अथैनामद्भिः प्रोक्षति पितृभ्यस्त्वा पितामहेभ्यस्त्वा
प्रपितामहेभ्यस्त्वा जुष्टां
प्रोक्षामि इति । तूष्णीमित्येके ८   
तामत्रैव
प्रतीचीनशिरसीं दक्षिणापदीं सञ्ज्ञपन्ति ९   
तस्यै
सञ्ज्ञप्ताया अद्भिरभिषेकम् १०   
प्राणानाप्याययति तूष्णीम् ११   
तूष्णीं
वपामुत्खिद्य हृदयमुद्धरति १२   
प्रज्ञातानि चावदानानि १३   
तान्येतेष्वेवं
शूलेषूपनीक्ष्ये तस्मिन्नेवाग्नौ श्रपयन्ति १४   
पृथङ्मांसं चौदनं
चापूपांश्च श्रपयन्त्यन्यांश्च भक्ष्यविशेषान्त्सर्वं सिद्धं
समानीयायुग्मान् ब्राह्मणान् सुप्रक्षाळितपाणिपादानप आचमय्य
सन्दर्भोपकॢप्तेष्वासनेषु द्वौ दैवे
त्रीन्पित्र्ये एकैकमुभयत्र वा
प्राङ्मुखानुपवेशयत्युदङ्मुखान्वा १५   
स यदि
प्राङ्मुखान् दक्षिणापवर्गः । यद्युदङ्मुखान् प्रागपवर्गः १६   
तेषामेवोदकं
निनीय सप्रणवेन क्षणं ग्राहयति १७   
अष्टकाश्राद्धे क्षणः क्रियतामित्यॐ
तथेति प्रतिवचनम् १८   
प्राप्नोतु भवान् प्राप्नोतु भवान् इति १९
प्राप्नवानि प्राप्नवानि इतीतरे प्रत्याहुः २०   
अथैतान् तिलमिश्रा अपः
प्रतिग्राहयति अमुष्मै स्वधा नमोऽमुष्मै स्वधा नमः इति २१
त्रिस्तिलोदकमेके समामनन्ति पुरोऽन्नं
द्विस्तिलोदकम् दद्यात् भुक्तवत्सु च तृतीयमिति २२
अथैनान् वस्त्रगन्धपुष्पधूपदीपमाल्यैर्यथोपपादं सम्पूज्य पृच्छति
उद्ध्रियतामग्नौ च क्रियतां इतीतरे प्रत्याहुः २३   
अपि वा अग्नौ करिष्यामि
इति कुरुष्व इतीतरे प्रत्याहुः २४   
अथाभ्यनुज्ञातः
परिधानप्रभृत्याऽग्निमुखात्कृत्वा
शृतायां वपायां पञ्च स्त्रुवाहुतीर्जुहोति याः प्राचीस्सम्भवन्त्याय
उत्तरतश्च याः । अद्भिर्विश्वस्य भुवनस्य धर्त्रीभिरन्तरन्यं
पितुर्दधे स्वधा नमस्स्वाहा २५   
अन्तर्दधे पर्वतैरन्तर्मह्या पृथिव्या दिवा
। दिग्भिरनन्ताभिरूतिभिरन्तरन्यं पितामहाद्दधे स्वधा नमस्स्वाहा २६
अन्तर्दध ऋतुभिस्सर्वैरहोरात्रैस्ससन्धिकैः । अर्धमा सैश्च
मासैश्चान्तरन्यं प्रपितामहाद्दधे स्वधा नमस्स्वाहा २७   
यन्मे माता प्रलुलोभ
चरत्यननुत्रता । तन्मे रेतः पिता वृङ्कां माऽऽभुरन्योऽवपद्यतां स्वधा
नमस्स्वाहा २८   
यद्वः क्रव्यादङ्गमदहं लोकाननयन् प्रणयन्
जातवेदाः । तद्वो अहं
पुनरावेशयाम्यरिष्टास्सर्वैरङ्गैस्सम्भवथ
पितरस्स्वधा नमस्स्वाहा इति २९   
त्रेधा वपां विच्छिद्यौदुम्बर्या दर्व्यां
जुहोति सो माय पितृमते शुष्मिणे जुहुमो हविः । वाजन्निदं जुषस्व नः
स्वजा हव्यं देवेभ्यः पितृभ्यस्स्वधा नमस्स्वाहा ३०
अङ्गिरस्वन्तमूतये यमं पितृमन्तमाहुवे ।
वैवस्वतेदमद्धि नस्स्वजा हव्यं देवेभ्यः पितृभ्यस्स्वधा नमस्स्वाहा
३१   
यदग्ने कव्यवाहन पितॄन्यक्षि ऋतावृधः । प्र देवेभ्यो वह हव्यं
पितृभ्यश्च स्वधा कव्यं देवेभ्यः पितृभ्यस्स्वधा
नमस्स्वाहा इति ३२   
अथाष्टकाहोमं जुहोति इयमेव सा या प्रथमा
व्यौच्छत् इति पञ्चदश । ईयुष्टे ये पूर्वतरामपश्यन् इत्येकाम् । संवत्सरस्य
प्रतिमाणमित्येकां तास्सप्तदश ३३   
अथापूपमष्टधा विच्छिद्य त्रीण्यवदानानि
वपायाः कल्पेन हुत्वाऽथेतराणि ब्राह्मणेभ्यो
दत्वाऽत्रैतान्यवदानानीडासूने
प्रतिच्छाद्यौदनं मांसं यूषमित्याज्येन समुदायुत्यौदुम्बर्या दर्व्योपघातं
दक्षिणार्धे जुहोति पितृभ्यस्स्वधा नमस्स्वाहा । पितामहेभ्यस्स्वधा
नमस्स्वाहा । प्रपितामहेभ्यस्स्वधा नमस्स्वाहा ।
मातृभ्यस्स्वधा नमस्स्वाहा । पितामहीभ्यस्स्वधा
नमस्स्वाहा । प्रपितामहीभ्यस्स्वधा नमस्स्वाहा ।
मातामहेभ्यस्स्वधा नमस्स्वाहा । मातुः
पितामहेभ्यस्स्वधा नमस्स्वाहा । मातुः
प्रपितामहेभ्यस्स्वधा नमस्स्वाहा ।
मातामहीभ्यस्स्वधा नमस्स्वाहा । मातुः
पितामहीभ्यस्स्वधा नमस्स्वाहा । मातुः प्रपितामहीभ्यस्स्वधा
नमस्स्वाहा । आचार्याय स्वधा नमस्स्वाहा । आचार्यपत्नीभ्यस्स्वधा
नमस्स्वाहा । गुरुभ्यस्स्वधा नमस्स्वाहा । गुरुपत्नीभ्यस्स्वधा
नमस्स्वाहा । सखिभ्यस्स्वधा नमस्स्वाहा । सखिपत्नीभ्यस्स्वधा
नमस्स्वाहा । ज्ञातिभ्यस्स्वधा नमस्स्वाहा ।
ज्ञातिपत्नीभ्यस्स्वधा नमस्स्वाहा ।
अमात्येभ्यस्स्वधा नमस्स्वाहा । अमात्यपत्नीभ्यस्स्वधा नमस्स्वाहा ।
सर्वेभ्यस्स्वधा नमस्स्वाहा । सर्वाभ्यस्स्वधा नमस्स्वाहा इति ३४
अग्नये कव्यवाहनाय स्विष्टकृते स्वधा नमस्स्वाहा इति
दक्षिणार्धपूर्वार्धे ३५   
मांसोदनं
पात्रेषूद्धृत्य विशेषानुपनिक्षिप्य हुतशेषेन
संसृज्य दक्षिणाग्रेषु दर्भेषु सादयित्वा दक्षिणाग्नैः दर्भैः
प्रतिच्छाद्याभिमृशति पृथिवी ते पात्रं द्यौरपिधानं ब्रह्मणस्त्वा
मुखे जुहोमि ब्राह्मणानां त्वा विद्यावतां
प्राणापानयोर्जुहोम्यक्षितमसि
मा पितृणां पितामहानां प्रपितामहानां क्षेष्ठा अमुत्रामुष्मिन् लोके इति ३६
अथैतानि ब्राह्मणैभ्य उपनिक्षिप्य ब्राह्मणानामङ्गुष्ठेनानखेनानुदिशति
अयुष्मै स्वधा नमोऽमुष्मै स्वधा नमः इति ३७   
भुञ्जानान् समीक्षते
प्राणे निविष्टोऽमृतं जुहोमि इति पञ्चभिः । ब्राह्मणि म आत्माऽमृतत्वाय
इत्यात्मानम् ३८   
न चात ऊर्ध्वं निरीक्षते ह्णीका हि पितरः इति
विज्ञायते ३९   
सर्वै कामैस्तर्पयन् स्वधायुक्तानि
ब्रह्माण्यभिश्रावयन् रक्षोघ्नानि च नैरृतानि च ४०
तृप्त्यन्ते तृप्ताः स्थेत्युक्त्वा तृप्ताः स्म इति
प्रतिवचनम् ४१   
तृप्तानप आचमय्याशयेष्वन्नशेषान् सम्प्रकिरति
येऽग्निदग्धा जाता जीवा ये ये त्वदग्धाः कुले मम । भूमौ दत्तेन
तृप्यन्तु तृप्ता यान्तु परां गतिमिति ४२   
अथैनान् सङ्क्षाळनेन
विषिञ्चन्नवकीर्य स्वदितमिति वाचयित्वा दक्षिणाभिराराधयति ४३
सुवर्णहिरण्यप्राणिवस्त्रलोहभूमिभाण्डैर्गवाश्वाजाविकहस्तिदासपुरुषव्रीहियवमाषतिलदण्डोपानच्छत्रकमण्डलुयानासनशयनोपधानैस्सर्वोपकरणैर्यथोपपादं
सम्पूज्याक्षय्यं वाचयित्वोपसङ्गृह्य स्वधां वाचयित्वोत्थाप्य प्रसाद्य
संसाद्य प्रदक्षिणीकृत्य शेषमनुज्ञाप्यैतेनैव
यथेतमेत्यान्नशेषान्निवेदयते
। यथा ब्रूयुस्तथा कुर्यात्तैस्त्वभ्यनुज्ञेयम् ४४   
अथाऽभ्यनुज्ञातो
दक्षिणेनाग्निं दक्षिणाग्रान् दर्भान् संस्तीर्य
तेष्वन्नशेषैः पिण्डं ददाति पितृभ्यस्स्वधा नमः इति
चतुर्विंशतिः ४५   
अथैनान् मङ्क्षाळनेन त्रिरपसलैः परिषिञ्चति ऊर्जं
वहन्तीरमृतं घृतं मधु पयः कलिलं परिस्नुतं स्वधा स्थ तर्पयत मे
पितॄन् तृप्यत तृप्यत तृप्यत इति ४६   
जयप्रभृति
सिद्धमाधेनुवरप्रदानात् ४७   
आचमने
चाग्निमुखे चाभिश्रावणे चोपसङ्ग्रहणे च पश्चाद्धोमेषु च
यज्ञोपवीतम् ४८   
अथेतरत्र प्राचीनावीतम् ४९   
एवमेव श्वोभूते मांसशेषेणैवमेव
श्वोभूते यदि त्र्यहम् ५०   
अथ यदि गां न लभते मेषमजं वाऽऽलभते ५१   
आरण्येन
वा मांसेन यथोपपन्नेन ५२
खङ्गमृगमहिषमेषवराहपृषतशशरोहितशार्ङ्गतित्तिरिकपोतकपिञ्जलवार्ध्राणसानामक्षय्यं
तिलमधुसंसृष्टम् ५३   
तथा मत्स्यस्य शतवलैः क्षीरोदनेन वा सूपोदनेन वा ५४
यद्वा भवत्यामैर्वा मूलफलैः प्रदानमात्रम् ५५   
हिरण्येन वा
प्रदानमात्रम् ५६   
अपि वा गोग्रासमाहरेत् ५७   
अपि
वाऽनूचानेभ्य उदकुम्भानाहरेत् ५८   
अपि वा
श्राद्धमन्त्रानधीयीत ५९   
अपि
वाऽरण्येऽग्निना कक्षमुपोषेदेषामेकाष्टकेति
६०   
न त्वेवानष्टकस्स्यात् ६१   
सिकता श्राद्धे पवित्रं यद्यध्यवसनाय
यद्यन्ववकिरणाय ६२   
कुशाः कुतपो दूर्वा इति श्राद्धे पवित्रं
यद्यासनाय यदि परिस्तरणाय यद्युत्पवनाय ६३   
तिलाश्श्राद्धे पवित्रं यदि
दानाय यदि भोजनाय यद्यपां संसर्जनाय । खङ्गः श्राद्धे पवित्र यदि
मांसं यद्यस्थिमयं पात्रम् ६५   
दौहित्रः श्राद्धे पवित्रं यदि
भोक्ता यदि परिवेष्टा यद्यभिश्रावयिता ६६   
इत्यष्टकाहोमो
व्याख्यातः ६७   
एवमेव मासिश्राद्धमपरपक्षस्यान्यतमेऽहनि
क्रियेत ६८   
एतावदेव नाना नात्राष्टकाहोमो भवति ६९   
इत्यष्टका
व्याख्याता ७०   
इतीमास्सप्त पाकयज्ञसंस्था व्याख्याताः ७१   

इति
बोधायनीयगृह्यसूत्रे द्वितीयप्रश्ने एकादशोऽध्यायः

अथाष्टकाहोमः ।
अथ प्रत्यवरोहणम् । अथ वैश्वदेवम् । अथ बलिहरणम् । अथ शूलगवः । वेदमधीत्य
स्नास्यन्नित्युक्तम् । अथाहुतो गर्भाष्टमेषु । संवत्सरे चूडाकर्म । षष्ठे
मास्यन्नप्राशनम् । चतुर्थे मास्युपनिष्क्रमणम् । अथ प्रहुतः ११   
अथ प्रहुतः । चतुर्थे मास्युपनिष्क्रमणम् । षष्टे
मास्यन्नप्राशनम् । संवत्सरे चूडाकर्म ।
अथाहुतो गर्भाष्टमेषु । वेदमधीत्य स्नास्यन्नित्युक्तम् । अथ शूलगवः
। अथ बलिहरणम् । अथ वैश्वदेवम् । अथ प्रत्यवरोहणम् । अथाष्टकाहोमः ११   

## ३ 

### ०१ 
अथ तृतीयप्रश्ने प्रथमोऽध्यायः
हुतानुकृतिरुपाकर्म १   
श्रावण्यां पौर्णमास्यां क्रियेतापि वा
आषाढ्याम् २   
समन्वारब्धेष्वन्तेवासिषु ३   
अथ देवयजनोल्लेखनप्रभृत्याऽग्निमुखात्
कृत्वा चतस्रः प्रधानाहुतीर्जुहोति याज्ञिकीभ्यो देवताभ्यस्स्वाहा
सांहितीभ्यो देवताभ्यस्स्वाहा । वरुणीभ्यो
देवताभ्यस्स्वाहा । सर्वाभ्यो
देवताभ्यस्स्वाहा इति ४   
अथ काण्डऋषीन्
जुहोति प्रनापतये काण्डऋषये स्वाहा । सोमाय काण्डऋषये स्वाहा ।
अग्नये काण्डऋषये स्वाहा । विश्वेभ्यो देवेभ्यः काण्डऋषिभ्यस्स्वाहा ।
स्वयम्भुवे काण्डऋषये स्वाहा इति ५   
अथ सदसस्पतिं जुहोति सदसस्पतिमद्भुतं
प्रियमिन्द्रस्य काम्यम् । सनिं मेधामयासिषं स्वाहा इति ६   
अथ सावित्रीं
जुहोति तत्सवितुर्वरेण्यमित्येताम् ७   
अथ वेदाहुतीजुहोति ऋग्वेदाय
स्वाहा । यजुर्वेदाय स्वाहा । सामवेदाय स्वाहा । अथर्ववेदाय
स्वाहा । अथर्वाङ्गिरोभ्यस्स्वाहा । इतिहासपुराणेभ्यस्स्वाहा ।
सर्पदेवजनेभ्यस्स्वाहा । सर्वभूतेभ्यस्स्वाहा इति ८
त्रीनादितोऽनुवाकानधीयीरन् वा सर्वान् ९
जयप्रभृति सिद्धमाधेनुवरप्रदानात् १०   
अथ ब्राह्मणान्
तर्पयत्यपूपैर्धानाभिस्सक्तुभिरोदनेनेति यद्यु वैतेभ्यो भवति
११   
ऋषयश्छन्दांस्याचार्या वेदा यज्ञाश्च प्रीयन्तामिति वाचयित्वा १२
त्र्यहमेकाहं वा नाधीयीरन् १३   
मासं प्रदोषे नाधीयीरन् १४   
नित्यं चैव
भुक्त्वोर्ध्वम् १५   
मध्यरात्रात् स्तनिते सप्रदोषमहरनध्यायः अस्तमिते ।
चोदयाद्विद्युति च स्वप्नान्तम् १६   
एवमेव
काण्डोपाकरणक्राण्डसमापनाभ्याम्
१७   
स एकः काण्डऋषिः १८   
तस्य चैवैकस्य काण्डस्याद्योऽनुवाकः १९   
तस्य
चैवैकस्य काण्डस्यैतदहरनध्यायः २०   
एवं काण्डविसर्गे ।
एतावदेव नाना नात्रानुवाकः । पौरोडाशिकं याजमानं होतारो हौत्रं
पैतृमेध इति सब्राह्मणानि सानुब्राह्मणानि प्राजापत्यानि २१   
आध्वर्यवं
ग्रहा दाक्षिणानि समिष्टयजूंष्यवभृथयजूंषि वाजपेयश्शुक्रियाणि सवा इति
सब्राह्मणानि सानुब्राह्मणानि सौम्यानि २२
अग्न्याधेयमग्निहोत्रमग्न्युपस्थानमग्निचयनं
सावित्रं नाचिकेतं चातुर्होत्रीयं वैश्वसृजारुणा इति सब्राह्मणानि
सानुब्राह्मणान्याग्नेयानि २३   
राजसूयः पशुबन्धः इष्टयो
नक्षत्रेष्टयो दिवश्येनयोऽपाघास्सात्रायणमुपहोमाः
कौकिलीसूक्तान्यौपानुवाक्यं
याज्याऽश्वमेधः पुरुषमेधस्सौत्रामण्यच्छिद्राणि पशुहौत्रमुपनिषद इति
सब्राह्मणानि सानुब्राह्मणानि वैश्वदेवानि २४   
स्वायम्भुवं काण्डं
काठके पठितो विधिः स्वयम्भूश्चात्र दैवतं सर्वभूतपतिश्शुचिरिति
२५   
अथ कारीरीव्रतं चतूरात्रमक्षारलवणं भूमौ भुञ्जीत पशुवत् २६   
एववेम
काराव्रतम् २७   
सावित्रीभ्यः प्रभृत्यूर्ध्वमोषध्यनुवाकानधीयीरन्नात्र भूमौ भुञ्जीत न पशुवदिति २८

### ०२ 
अथ तृतीयप्रश्ने द्वितीयोऽध्यायः

आचार्यप्रसूतः कर्माणि करोतीति विज्ञायते १   
आचार्यो वै
ब्रह्मेति २   
काण्डेकाण्डे च व्रतचर्या ३   
अथेमानि ब्राह्मणानि
सांवत्सरिकैर्व्रतैरध्येयानि भवन्ति होतारश्शुक्रियाण्युपनिषदो
गोदानं सम्मितं इति ४   
होतृषु प्रधानकालेष्वथ
देवयजनोल्लेखनप्रभृत्याऽग्निमुखात्कृत्वा
यथोपदेशं प्रधानाहुतीर्जुहोति याज्ञिकीभ्यो देवताभ्यो होतृभ्यस्स्वाहा
सांहितीभ्यो देवताभ्यो होतृभ्यस्स्वाहा वारुणीभ्यो देवताभ्यो
होतृभ्यस्स्वाहा सर्वाभ्यो देवताभ्यो होतृभ्यस्स्वाहा इति ५   
अथ काण्डऋषिं जुहोति प्रजापतये काण्डऋषये स्वाहा इति ६   
अथ सदसस्पतिं जुहोति
सदसस्पतिमद्भुतं प्रियमिन्द्रस्य काम्यम् । सनिं मेधामयासिषं स्वाहा
इति ७   
अथ सावित्रीं जुहोति तत्सवितुर्वरेण्यमित्येताम् ८   
अथ वेदाहुतीर्जुहोति ऋग्वेदाय स्वाहा यजुर्वेदाय
स्वाहा सामवेदाय स्वाहा अथर्ववेदाय स्वाहा
अथर्वाङ्गिरोभ्यस्स्वाहा
इतिहासपुराणेभ्यस्स्वाहा सर्पदेवजनेभ्यस्स्वाहा
सर्वभूतेभ्यस्स्वाहा इति ९   
अथ पालाशीश्चतस्रस्समिध आर्द्रास्सपलाशास्सप्ररोहाः
प्रादेशमात्रा अपरिशुष्काग्रा घृतान्वक्ता अभ्याधापयन्वाचयति
१०   
याज्ञीकानां वा वृक्षाणामन्यतमस्य ११   
अग्ने व्रतपते होतारं व्रतं
चरिष्यामि तच्छकेयं तन्मे राध्यतां स्वाहा वायो व्रतपते होतारं
व्रतं चरिष्यामि तच्छकेयं तन्मे राध्यतां स्वाहा आदित्य व्रतपते
होतारं व्रतं चरिष्यामि तच्छकेयं तन्मे राध्यतां स्वाहा व्रतानां
व्रतपते होतारं व्रतं चरिष्यामि तच्छकेयं तन्मे राध्यतां स्वाहा
इति १२   
जयप्रभृति सिद्धमाधेनुवरप्रदानात् १३   
संवत्सरमेतद्व्रतं चरेत्
संवत्सरं हि व्रतं नातीत्यैतस्मिंस्त्वेवैतत्संवत्सरेऽधीयीत १४   
यद्यु
वैतस्मिन् संवत्सरे नाधीयीत यावदध्ययनमेतद्व्रतं चरेत् १५   
अथ संवत्सरे पर्यवेतेऽध्यापयते श्रावयते वा १६   
अथ देवयजनोल्लेखनप्रभृत्याग्निमुखात्कृत्वाऽथाव्रत्यप्रायश्चित्तं
जुहोति यन्मे आत्मनो मिन्दाऽभूत् पुनरग्निश्चक्षुरदात् इति द्वाभ्याम् १७
यथोपदेशं प्रधानाहुतीर्जुहोति याज्ञिकीभ्यो देवताभ्यो होतृभ्यस्स्वाहा
इति चतसृभिः १८   
अथ काण्डऋषिं जुहोति प्रजापतये काण्डऋषये स्वाहा इति १९
अथ सदसस्पतिं जुहोति सदसस्पतिमिति २०   
अथ सावित्रीं जुहोति तत्सवितुः
इत्येताम् २१   
अथ वेदाहुतीर्जुहो ऋग्वेदाय स्वाहा यजुर्वेदाय स्वाहा
सामवेदाय स्वाहा अथर्ववेदाय स्वाहा अथर्वाङ्गिरोभ्यस्स्वाहा
इतिहासपुराणेभ्यस्स्वाहा सर्पदेवजनेभ्यस्स्वाहा
सर्वभून्तेभ्यस्स्वाहा इति २२   
अथ पालाशीश्चतस्रस्समिध
आर्द्रांस्सपलाशास्सप्ररोहाः प्रदेशमात्रा
अपरिशुष्काग्रा घृतान्वक्ता अभ्याधापयन् वाचयति २३
याज्ञिकानां वा वृक्षाणामन्यतमस्य २४   
अग्रे व्रतपते होतारं
व्रतमचारिषं तदशकं तन्मेराधि स्वाहा वायो व्रतपतेहोतारं
व्रतमचारिषं तदशकं तन्मे राधि स्वाहा आदित्य व्रतपते होतारं
व्रतमचरिषं तदशकं तन्मे राधि स्वाहा व्रतानां व्रतपते होतारं व्रतमचारिषं
तदशकं तन्मे राधि स्वाहा इति जयप्रभृति सिद्धमा धेनुवरप्रदानात् २६   
अथ शुक्रियाणि २७   
तेषामुक्ता व्रतचर्या २८   
अथोपनिषत्सु २९   
अथ देवयजनोल्लेखनप्रभृत्याऽग्निमुखात्कृत्वा यथोपदेशं
प्रधानाहुतीर्जुहोति याज्ञिकीभ्यो देवताभ्य
उपनिषद्भ्यस्स्वाहा इति चतस्रः ३०   
अथ काण्डऋषिं जुहोति
विश्वेभ्यो देवेभ्यः काण्डऋषिभ्यस्स्वाहा इति ३१   
अथ सदसस्पतिं
जुहोति सदसस्पतिमिति ३२   
अथ सावित्रीं जुहोति
तत्सवितुर्वरेण्यमित्येताम् ३३   
अथ वेदाहुतीर्जुहोति ऋग्वेदाय स्वाहा यजुर्वेदाय स्वाहा सामवेदाय स्वाहा
अथर्ववेदाय स्वाहा अथर्वाङ्गिरोभ्यस्स्वाहा
इतिहासपुराणेभ्यस्स्वाहा
सर्पदेवजनेभ्यस्स्वाहा सर्वभूतेभ्यस्स्वाहा इति ३४   
अथ पालाशीश्चतस्रस्समिध आर्द्रास्सपलाशास्सप्ररोहाः प्रादेशमात्रा
अपरिशुष्काग्रा घृतान्वक्ता अभ्याधापयन् वाचयति ३५
याज्ञिकानां वा वृक्षाणामन्यतमस्य ३६   
अग्ने व्रतपत उपनिषदं व्रतं
चरिष्यामि तच्छकेयं तन्मे राध्यतां स्वाहा वायो व्रतपत
उपनिषदं व्रतं चरिष्यामि तच्छकेयं तन्मे राध्यतां स्वाहा आदित्य
व्रतपत उपनिषदं व्रतं चरिष्यामि तच्छकेयं तन्मे राध्यतां स्वाहा
व्रतानां व्रतपत उपनिषदं व्रतं चरिष्यामि तच्छकेयं तन्मे
राध्यतां स्वाहा इति ३७   
जयप्रभृति सिद्धमाधेनुवरप्रदानात् ३८
संवत्सरमेतद्व्रतं चरेत् संवत्सरं हि व्रतं
नातीत्यैतस्मिंस्त्वेवैतत्
संवत्सरेऽधीयीत ३९   
यद्यु वैतस्मिन् संवत्सरे नाधीयीत
यावदध्ययनमेतद्व्रतं चरेत् ४०   
अथ संवत्सरे पर्यवेतेऽध्यापयते श्रावयते
वा ४१   
अथ देवयजनोल्लेखनप्रभृत्याऽग्निमुखात्कृत्वाऽथाव्रत्यप्रायश्चित्तं
जुहोति यन्म आत्मनः पुनरग्निश्चक्षुरदात् इति द्वाभ्याम् ४२   
अथ यथोपदेशं
प्रधानाहुतीर्जुहोति याज्ञिकीभ्यो देवताभ्य उपनिषद्भ्यस्स्वाहा इति
चतस्रः ४३   
अथ काण्डऋषिं जुहोति विश्वेभ्यो देवेभ्यः काण्डऋषिभ्यस्स्वाहा इति ४४   
अथ सदसस्पतिं जुहोति सदसस्पतिमिति ४५   
अथ सावित्रीं
जुहोति तत्सवितुर्वरेण्यमित्येताम् ४६   
अथ वेदाहुतीर्जुहोति ऋग्वेदाय
स्वाहा यजुर्वेदाय स्वाहा सामवेदाय स्वाहा अथर्ववेदाय स्वाहा
अथर्वाङ्गिरोभ्यस्स्वाहा इतिहासपुराणेभ्यस्स्वाहा
सर्पदेवजनेभ्यस्स्वाहा सर्वभूतेभ्यस्स्वाहा इति ४७   
अथ पालाशीश्चतस्रस्समिध
आर्द्रास्सपलाशास्सप्ररोहाः
प्रादेशमात्रा अपरिशुष्काग्रा घृतान्वक्ता
अभ्याधापयन् वाचयति ४८   
याज्ञिकानां वा वृक्षाणामन्यतमस्य ४९
अग्ने व्रतपत उपनिषदं व्रतमचारिषं तदशकं तन्मे राधि स्वाहा वायो
व्रतपत उपनिषदं व्रतमचारिषं तदशकं तन्मे राधि स्वाहा आदित्य
व्रतपत उपनिषदं व्रतमाचारिषं तदशकं तन्मे राधि स्वाहा व्रतानां
व्रतपत उपनिषदं व्रतमाचारिषं तदशकं तन्मे राधि स्वाहा इति ५०   
जवप्रभृति
सिद्धमा धेनुवरप्रदानात् ५१   
षोडशे वर्षे गोदानम् ५२   
तस्य चौलवत्तूष्णीं
प्रतिपत्तिरवसानं च ५३   
एतावदेव नाना ५४   
प्रतिपत्तौ सर्वान् केशान्
वापयति ५५   
गामत्र गुरवे वरं ददाति ५६   
अग्निगोदानो वा भवति ५७   
तस्य
काण्डोपाकरणकाण्डसमापनाभ्यां प्रतिपत्तिरवसानं च ५८
सर्ववेदसम्मितमित्याचक्षते ५९   
तस्य द्वादश
संवत्सरानेकादश नव सप्त पञ्च त्रीन्
संवत्सरान् षण्मासान् चतुरो मासान् द्वौ मासौ मासं वा
व्रतं चरेत् ६०   
तस्योपदेशात् प्रतिपत्तिरवसानं च ६१   
तस्य
नित्येऽधिब्रह्मचर्यं त्रिषवणमभिषेक
उत्सन्नशय्या आसनं च ६२   
यन्मातुर्दुश्चरितं तस्मादेनं त्रायत
इत्युपदिशति मन्त्रब्राह्मणं वेद इत्याचक्षते ६३   

इति बोधायनीये गृह्यसूत्रे तृतीयप्रश्ने द्वितीयोऽध्यायः

### ०३ 
अथ तृतीयप्रश्ने तृतीयोऽध्यायः

अष्टाचत्वारिंशत्सम्मितं
सम्मितमित्याचक्षते १   
तस्य सङ्क्षेपस्संवत्सरः २
तत्संवत्सरमनुव्याख्यास्यामः ३   
स यदि ब्रह्मचारी स्यान्नियममेव
प्रतिपद्यते ४   
अथ यद्यब्रह्मचारी स्यात् केशश्मश्रुलोमनखानि वापयित्वा
तीर्थं गत्वा स्नात्वाऽप आचम्य
सुरभिमत्याऽब्लिङ्गाभिर्वारुणीभिर्हिरण्यवर्णाभिः
पावमानीभिर्व्याहृतिभिरिति मार्जयित्वाऽन्तर्जलगतोऽघमर्षणेन षोडश
प्राणायामान् धारयित्वोत्तीर्य वासः
पीडयित्वाऽन्यत्प्रयतं वासः
परिधायाप आचम्य देवयजनमुदानयति ५   
अथ देवयजनोल्लेखनप्रभृत्याऽग्निमुखात्कृत्वाऽथाव्रत्यप्रायश्चित्तं
जुहोति नाहं करोमि कामः करोति कामः कर्ता कामः कारयितैतत्ते काम कामाय
स्वाहा नाहं करोमि मन्युः करोति मन्युः कर्ता मन्युः कारयितैतत्ते
मन्यो मन्यवे स्वाहा इति ६   
अथ यथोपदेशं प्रधानाहुतीर्जुहोति याज्ञिकीभ्यो
देवताभ्यस्सम्मितीभ्यस्स्वाहा इति चतस्रः ७   
अथ काण्डऋषिं जहोति स्वयम्भुवे
काण्डऋषये स्वाहा इति ८   
अथ सदसस्पतिं जुहोति सदसस्पतिमिति ९   
अथ सावित्रीं
जुहोति तत्सवितुः इत्येताम् १०   
अथ वेदाहुतीर्जुहोति ऋग्वेदाय स्वाहा
यजुर्वेदाय स्वाहा सामवेदाय स्वाहा अथर्ववेदाय स्वाहा
अथर्वाङ्गिरोभ्यस्स्वाहा इतिहासपुराणेभ्यस्स्वाहा
सर्पदेवजनेभ्यस्स्वाहा सर्वभूतेभ्यस्स्वाहा इति ११   
अथ चतस्र औदुम्बरीस्समिधोऽपरिशुष्काग्रा घृतान्वक्ता अभ्याधापयन् वाचयति १२
याज्ञिकानां वा वृक्षाणामन्यतमस्य १३   
अग्ने
व्रतपतेऽष्टाचत्वारिंशत्सम्मितं
सम्मितं व्रतं चरिष्यामि तच्छकेयं तन्मे राध्यतां स्वाहा वायो
व्रतपतेऽष्टाचत्वारिंशत्सम्मितं सम्मितं व्रतं
चरिष्यामि तच्छकेयं तन्मे राध्यतां स्वाहा आदित्य
व्रतपतेऽष्टाचत्वारिंशत् सम्मितं
सम्मितं व्रतं चरिष्यामि तच्छकेयं तन्मे राध्यतां स्वाहा व्रतानां
व्रतपतेऽष्टाचत्वारिंशत्सम्मितं सम्मितं व्रतं चरिष्यामि
तच्छकेयं तन्मे राध्यतां स्वाहा इति १४   
जयप्रभृति सिद्धमाधेनुवरप्रदानात्
१५   
एवमेव व्रतान्ते । अधोताभ्युपरिजान्वाच्छाद्य त्रिषवणमुदकमुपस्पृशन्
अनग्निपक्ववृत्तिरच्छायोपयोगो नागारं प्रविशेदन्यत्र गुरुनियोगात् १६
भैक्षं वा तत्कालं भुञ्जीत १७   
कामं कन्दमूलफलम् १८   
अपराह्णे
प्रसिद्धमुपस्पृश्य तदपि नोपयुञ्जीत १९
स्त्रीशूद्रपतितरभसरजस्वलाभिश्च
न सम्भाषेत २०   
कामं मातरमुगध्यायिनीं भगिनीं च २१   
याश्चान्या एवंयुक्ताः
स्त्रियोऽशक्ताः पराक्रमे २२   
सप्रणवा व्याहृतयः
प्राणायामाग्नीन्धनभैक्षाचरणस्थानासनशयनोपस्पर्शनसुमनसोनिवेदनानि
च २३   
सर्वास्सम्मितदेवतास्तर्पयति ब्रह्माणं तर्पयामि प्रजापतिं तर्पयामि
परमेष्ठिनं तर्पयामि स्थाणुं तर्पयामि शिवं तर्पयामि शर्वं तर्पयामि
बहुरूपं तर्पयामि स्कन्दं तर्पयामि इन्द्रं तर्पयामि यमं तर्पयामि
ऋषींस्तर्पयामि पितॄंस्तर्पयामि सर्वास्सम्मितदेवतास्तर्पयामि इति
प्रसख्याय समाप्नुयात् २४   
गुरोस्समानवृत्तिषु गुरुवृत्तिस्स्यात् २५
प्रेबितस्तदेव प्रतिपद्येतान्यत्र पातकात् २६   
एवं द्वादश संवत्सरानेकादश
नव सप्त पञ्च त्रीन् संवत्सरान् षण्मासान् चतुरो मासान् द्वौ मासौ मासं वा
व्रतं चरेत् २७   
अपि वा योऽनूचानश्रोत्रियस्स द्वादशरात्रं पराकं वा व्रतं
चरेन्न त्वेवासम्मिती स्यात् २८   
स एष चरति दशपूर्वान् दशापरानात्मानं
चैकविंशतिं पङ्क्तिं च पुनाति २९   
यस्मा उपदिशति यस्यामुपविशति
यस्मै ददाति यस्माच्च प्रतिगृह्णाति तत्सर्वं पुनाति ३०   
व्रतसमाप्तौ
वेदसमाप्तौ वा गुरुदक्षिणामाहरेद्धार्मिको यथाशक्ति ३१   
विषमगते
त्वाचार्य उग्रतश्शूद्रतो वाहरेत् ३२   
सर्वतो
वोग्रतश्शूद्रतोऽप्याचार्यार्थं
स्यादाहरणं धार्म्यमित्येके ३३   
एतेन
धात्रन्तरशैवबहुरूपपार्षदस्कन्देन्द्राणां
व्रतानां समापनं ब्रह्माभ्यसेदृक्साम यजुर्वा छन्दसामनुसवनं लभेत काममिति ह
स्माह बोधायनः ३४   

इति बोधायनीयगृह्यसूत्रे तृतीयप्रश्ने तृतीयोऽध्यायः

अथ तृतीयप्रश्ने चतुर्थोऽध्यायः

अथातोऽवान्तरदीक्षां व्याख्यास्यामः १
उदगयन आपूर्यमाणपक्षे पुण्ये नक्षत्रे केशश्मश्रु वापयित्वा
पूर्ववदुपाकृत्य ग्रामात्प्राचीं वोदीचीं वा
दिशामुपनिष्क्रम्याखलेऽछदिर्दर्शेऽग्निमुपसमाधाय
सम्परिस्तीर्य मदन्तीरधिश्रित्य प्रथमेनानुवाकेन शान्तिं कृत्वा दर्भैः
प्रवर्ग्यदेवताभ्यः आसनानि कल्पयति २   
अग्रेणाग्निं प्रवर्ग्याय
कल्पयामि । घर्माय कल्पयामि । महावीराय कल्पयामि । संराज्ञे
कल्पयामीति ३   
दक्षिणेनाग्निं ब्रह्मणे कल्पयामि प्रजापतये कल्पयामीति
४   
उत्तरेणाग्निं ऋषिभ्यो मन्त्रकृद्भ्यो मन्त्रपतिभ्यः कल्पयामि । देवेभ्यो
घर्मपेभ्यः कल्पयामीति ५   
अथ दक्षिणतः प्राचीनावीती पितृभ्योऽघर्मपेभ्यः
कल्पयामि । यमायाङ्गिरस्वते पितृमते कल्पयामीति ६   
अथाप
उपस्पृश्योत्तरतो यज्ञोपवीती रुद्राय रुद्रहोत्रे
कल्पयामीति ७   
प्रदक्षिणमग्निं परिषिच्य
व्याहृतिभिर्वैकङ्कतीस्समिधोऽभ्याधाय
मदन्तीभिः प्रवर्ग्यदेवताभ्यस्तर्पयति ८   
अग्रेणाग्निं प्रवर्ग्य तर्पयामि ।
महावीरं तर्पयामि । संराजं तर्पयामीति ९   
दक्षिणेनाग्निं ब्रह्माणं तर्पयामि
। प्रजापतिं तर्पयामीति १०   
उत्तरेणाग्निमृषीन् मन्त्रकृतो मन्त्रपतीन्
तर्पयामि । देवान् घर्मपांस्तर्पयामीति ११   
अथ दक्षिणतः
प्राचीनावीती पितॄन् घर्मपात् तर्पयामि ।
यममङ्गिरस्वन्तं पितृमन्तं तर्पयामीति १२   
अथाप
उपश्पृश्योत्तरतो यज्ञोपवीती रुद्रं रुद्रहोतारं तर्पयामीति १३   
अथाप
उपस्पृश्य सर्वाः प्रवर्ग्यदेवतास्तर्पयामीति १४   
अथ चतस्र
औदुम्बरीस्समिधोऽपरिशुष्काग्रा घृताभ्यक्ता
अभ्याधापयन् वाचयति पृथिवी समित् इत्येतैः प्रतिमन्त्रम्
१५   
अथ देवता उपतिष्ठते अग्ने व्रतपते शुक्रियं व्रतं रिमिष्यामि तच्छकेयं
तन्मे राध्यताम् । वायो व्रतपते शुक्रियं व्रतं चरिष्यामि तच्छकेयं
तन्मे राध्यताम् । आदित्य व्रतपते शुक्रियं व्रतं चरिष्यामि
तच्छकेयं तन्मे राध्यताम् । व्रतानां व्रतपते शुक्रियं व्रतं
चरिष्यामि तच्छकेयं तन्मे राध्यतामिति १६   
अथैतेषामनुवाकानां प्रभृति
वाचयति प्रथमोत्तमयोर्वा १७   
अथैनं संशास्ति समील्य वाचं यच्छे
इति १८   
अथास्याहतेन वाससा त्रिः प्रदक्षिणं समुखं शिरो वेष्टयति चितस्स्थ
परिचितः । स्वाहा मरुद्भिः परिश्रियस्व इति १९   
प्रदक्षिणमग्निं परिषिच्य
व्याहृतिभिर्वैकङ्कतीस्समिधोऽभ्याधाय मदन्तीभिः
प्रवर्ग्यदेवताभ्यस्तर्पयित्वोत्तमेनानुवाकेन
शान्तिं कृत्वाऽथा स्तमित आदित्ये ग्राममायान्ति २०   
वाग्यतस्तिष्ठेदेतां
रात्रिमुपविशेत् संवेशयेद्वा २१   
अथ प्रातरुदित आदित्ये
ग्रामात्प्राचीं वोदीचीं वा
दिशमुपनिष्क्रम्याखलेऽछदिर्दर्शेऽग्निमुपसमाधाय
सम्परिस्तीर्य मदन्तीरधिश्रित्य प्रथमेनानुवाकेन शान्तिं कृत्वा दर्भैः
प्रवर्ग्यदेवताभ्य आसनानि कल्पयित्वा वयस्सुपर्णाः इति वासो
विमुच्याथास्य षट्तयमभिनिर्दशयति अग्निमप आदित्यं गां
ब्राह्मणं हिरण्यमिति २२   
त्रीनादितो दर्शयित्वा
यथोपपादमितराणि दर्शयित्वा प्रदक्षिणमग्निं परिषिच्य
व्याहृतिभिर्वैकङ्कतीस्समिधोऽभ्याधाय मदन्तीभिः
प्रवर्ग्यदेवताभ्यस्तर्पयित्वोत्तमेनानुवाकेन
शान्तिं कृत्वाऽथास्य व्रतचर्यामुपदिशेत् २३   
न यानमारोहेन्न
वृक्षमधिरोहेन्न कूपमवरोहेन्न छत्रं धारयीत
नोपानहौ धारयीत नासन्द्यां शयीत न स्त्रिया न शूदेण सह सम्भाषेत यदि
सम्भाषेत ब्राह्मणेन सह सम्भाषेत न सायं भुञ्जीत यदि सायं
भुञ्जीतापज्वलितं भुञ्जीत न स्नायादष्टम्यां
पर्वणि चोपवसेत्तदहश्च स्नायाद्वाग्यतस्तिष्ठेदेतां रात्रिमुपविशेत्
संवेशयेद्वा २४   
अमेध्यलोहितशवपात्रदर्शने ज्योतिषां
सन्दर्शनम् २५   
अमेध्यं दृष्ट्वा जपति अबद्धं मनो दरिद्रं
चक्षुस्सूर्यो ज्योतिषां श्रेष्ठो दीक्षे मा मा हासीः इति २६   
अथ यद्येनमभिवर्षति उन्दतीर्बलं धत्तौ जोधत्त बलं धत्त मा मे
दीक्षां मा तपी निर्वधिष्ट इत्येव तत्र जपति २७
संवत्सरमेतद्व्रतं चरेत् संवत्सरं हि व्रतं
नातीत्यैतस्मिंस्त्वेवैतत् संवत्सरेऽधीयीत २८   
यद्यु वैतस्मिन्
संवत्सरे नाधीयीत यावदध्ययनमेतद्व्रतं चरेत्संवत्सरे
पर्यवेतेऽध्यापयते श्रावयते वा २९
पूर्वेवदुपाकृत्य ग्रामात्प्राचीं वोदीचीं वा
दिशमुपनिष्क्रम्याखलेऽछदिर्दर्शेऽग्निमुपसमाधाय
सम्परिस्तीर्य मदन्तीरधिश्रित्य प्रथमेनानुवाकेन शान्तिं
कृत्वा दर्भैः प्रवर्ग्यदेवताभ्य आसनानि
कल्पयित्वाऽथाव्रत्यप्रायश्चित्ते
जुहोति यन्म आत्मनो मिन्दाऽभूत् पुनरग्निश्चक्षुरदात् इति द्वाभ्याम् ३०
प्रदक्षिणमग्निं परिषिच्य व्याहृतिभिर्वैकङ्कतीस्समिधोऽभ्याधाय
मदन्तीभिः प्रवर्ग्यदेवताभ्यः तर्पयित्वा चतस्र
औदुम्बरीस्समिधोऽपरिशुष्काग्रा घृताभ्यक्ता
अभ्याधापयन् वाचयति द्यौस्समित् इत्येतैः प्रतिमन्त्रम् अथ देवता
उपतिष्ठते आदित्य व्रतपते शुक्रियं व्रतमचारिषं तदशकं
तन्मे राधि । वायो व्रतपते शुक्रियं व्रतमचारिषं तदशकं तन्मे
राधि । अग्ने व्रतपते शुक्रियं व्रतमचारिषं तदशकं तन्मे राधि ।
व्रतानां व्रतपते शुक्रियं व्रतमचारिषं तदशकं तन्मे राधि इति ३२
प्रदक्षिणमग्निं परिषिच्य व्याहृतिभिर्वैकङ्कतीस्समिधोऽथाभ्याधाय
मदन्तीभिः प्रवर्ग्यदेवताभ्यः तर्पयित्वोत्तमेनानुवाकेन शान्तिं
कृत्वाऽथास्याध्यायेऽनध्यायानुपदिशेत् । नाधीयीतास्तमित आदित्ये
नानुदिते नानुविप्रोषिते न पर्यावृत्ते नाभ्रच्छायायां न ग्राम्यस्य
पशोरन्ते नारण्यस्य नापामन्ते न हरितयवान् प्रेक्षमाणो न हर्म्याणी न
शरीराणि न लोहितमुत्पादितं दृष्ट्वा न मांसमशित्वा न श्राद्धं भुक्त्वा न
केशश्मश्रु वापयित्वा न केशान् प्रसार्य न दतो धावते नाङ्क्ते
नाभ्यङ्क्ते नार्दो नार्द्रेण वाससा नार्द्रायामिति ३४
अथ स्वाध्यायमधीयीतापरेणाग्निं दर्भेष्वासीनो दर्भान् धारयमाणः
पराचीनं स्वाध्यायमधीयीत पुनरेव शान्तिं कृत्वाऽधीयीत ३५   
अथ यदि लौकिकमनुव्याहरेद्यत्रक्वचिद्यद्यशान्तिकृ पश्येत्पुनरेव शान्तिं
कृत्वाऽधीयीत चोत्तमेन प्रवर्ग्यायोपनिष्क्रम्य नाप्रविश्य
काममन्यदधीयीतान्यदधीयीत ३६   

इति बोधायनीये गृह्यसूत्रे तृतीयप्रश्ने चतुर्थोऽध्यायः

### ०४ 
अथ तृतीयप्रश्ने पञ्चमोऽध्यायः

प्रहुतानुकृतिर्वास्तुशमनम् १   
स यत्र दशोषित्वा प्रयास्यन्
भवति दशभ्यो वोर्ध्वं सदारस्साग्निहोत्रिकस्तद्वास्तोष्पतीयं हुत्वा
प्रयातीति २   
सर्व एवा हिताग्निरित्येके ३   
यायावर इत्येके ४
यच्चागारं कारयित्वा प्रथममध्यवस्येत्तद्वास्तोष्पतीयेन
शमयित्वाऽध्यवस्येत् ५   
तदु हैके यजुषा स्थूणा
उच्छ्रायन्ति यजुषा वंशान् यजुषा छदींषि यजषाब्भ्रिणं यजुषा तल्पदेशं
यजुषा वास्तुमध्यं यजषाऽजुषाग्निनिधानम् ६   
स यन्द्युहैवं कुर्याद्यथा
यजुषोच्छ्रियन्ते सदस्यर्क्सामयजूंष्यथर्वणान्याङ्गिरसानि
मिथुनीसम्भवन्तीति तद्यदध्यवस्येद्यथा
मिथुनीसम्भवन्तावध्यवस्येत्तादृक्तद्यद्यजुष्कृतं स्यात् ७
आधयो व्याधयो ग्रहा उपसर्गाश्चाहन्युः ८   
तस्मात्तूष्णीमगारं
कारयित्वा द्वारदेशमलङ्कृत्य वास्तुमध्यं विमायाब्भ्रिणं
पूरयित्वा तल्पदेशं कल्पयित्वोत्तरपूर्वदेशेऽगारस्य
गृह्याग्निमुपसमाधाय
सम्परिस्तीर्याग्निमुखात्कृत्वा
पक्वाज्जहोति वास्तोष्पते प्रतिजानीह्यस्मान् इति पुरोनुवाक्यामनूच्य
वास्तोष्पते शग्मया संसदा ते इति याज्यया जुहोति ९
अथाज्याहुतीरुपजुहोति १०   
वास्तोष्पते ध्रुवा
स्थूणां सत्रं सोम्यानाम् । द्रप्सो भेत्ता पुरां
शश्वतीनामिन्द्रो मुनीनां सखा स्वाहा ११   
गृह्यं
भयं यच्चेद्द्विपात्सु यदु चेच्चतुष्पात्सु भयं यदस्ति ।
अग्निर्यविष्ठ्यः प्रणुदतु तद्भयं शं नः
प्रजाभ्यः शमु नः पशुभ्यस्स्वाहा १२   
अक्षिस्पन्देऽङ्गचले च यद्भयं
यद्वशिते यदु चेद्दुरुक्ते । अग्निर्यविष्ठ्यः प्रणुदतु तद्भयं
शं नः प्रजाभ्यः शमु नः पशुभ्यस्स्वाहा १३   
दुस्स्वप्ने पापस्वप्ने च
यद्भयं स्वप्नाशनं यदमेध्यदर्शने । अग्निर्यविष्ठ्यः प्रणुदतु
तद्भयं शं नः प्रजाभ्यः शमु नः पशुभ्यस्स्वाहा १४   
वास्तोष्पते
प्रतरणो न एधि गयस्फानो गोभिरश्वेभिरिन्दो । अजरासस्ते सख्ये स्याम पितेव
पुत्रान् प्रति नो जुषस्व स्वाहा १५   
अभीवहा वास्तोष्पते
विश्वारूपाण्याविशन् । सखा सुशेव
एधि नस्स्वाहा । इति १६   
स्विष्टकृत्प्रभृति सिद्धमाधेनुवरप्रदानात्
१७   
अथाग्रेणाग्निं दर्भस्तम्बेषु हुतशेषं निदधाति नमो रुद्राय
वास्तोष्पये । आयने विद्रावणे । उद्याने यत्परायणे ।
आवर्तने निवर्तने । यो गोपायति तं हुवे इति १८
स्थालीसङ्क्षाळनमाज्यशेषमुदकशेषं च
पात्र्यां समानीयौदुम्बरशाखया पलाशशाखया शमीशाखया दर्भमुष्टिना वा सर्वतः
पर्युक्षन् त्रिः प्रदक्षिणमगारं पर्येति त्वं विप्रः त्वं कविः त्वं
विश्वा रूपाणि धारयन् अप जन्यं भयं नुद इति १९   
अन्नं संस्कृत्य
ब्राह्मणान् सम्पूज्याशिषो वाचयित्वा शिवं वास्तु शिवं वास्त्विति
२०   
वास्तुशमनं व्याख्यातम् २१   

इति बोधायनीयगृह्यसूत्रे तृतीयप्रश्ने
पञ्चमोऽध्यायः

### ०५ 
अथ तृतीयप्रश्ने षष्ठोऽध्यायः

अथ यद्यगारे स्थूणा
विरोहेत् कपेतो वाऽगारमध्येऽधिपतेत् वायसो वा गृहं प्रविशेत्
गौर्वा गां धयेत् गौरात्मानं प्रति धयेत् अन वान्वा दिवमुल्लिखेत्
अनग्नौ वा धूमो जायेत अनग्नौ वा दीप्येत मधु वा जायेत वल्मीकं वोपजायेत
निर्यासं वोपजायेत छत्राकं वोपजायेत मण्डूको वाऽब्भ्रिणे वाशयेत्
श्वानप्रसूतो वा सर्पो वा गृहपतिं जायां वोपतपद्विन्देतान्येषु
। अद्भुतोत्पातेषु १   
अथ देवयजनोल्लेखनप्रभृत्याऽग्निमुखात्कृत्वा
पक्वाज्जुहोति यत इन्द्र भयामहे स्वस्तिदा विशस्पतिः
इति द्वाभ्याम् २   
अथाज्याहुतीरुपजुहोति वास्तोष्पते वास्तोष्पते शं नो
देवीः इन्द्राग्नी रोचना कया नश्चित्र आ भुवत् को अद्य युङ्क्ते भवतं
नस्समनसो इति ३   
स्विष्टकृत्प्रभृति सिद्धमाधेनुवरप्रदानात् ४
अथाप्रेणाग्निं शमीपर्णेषु हुतशेषं निदधाति शं नो देवीरभिष्टये
इति ५   
स्थालीसङ्क्षालनमाज्यशेषमुदकशेषं च पात्र्यां समानीय तेषूत्पातेषु
निनयेत् प्रोक्षेद्वा तच्छंयोरावृणीमहे इति ६   
अन्नं संस्कृत्य
ब्राह्माणान् सम्पूज्याशिषो वाचयित्वा शिवं शिवमिति प्रोक्षति ७
अद्भुतो व्याख्यातः ८   

इति बोधायनीयगृह्यसूत्रे तृतीयप्रश्ने षष्ठोऽध्यायः

### ०६ 
अथ तृतीयप्रश्ने सप्तमोऽध्यायः

आहुतानुकृतिरायुष्यचरुः १   
संवत्सरे संवत्सरे
षट्सु षट्सु मासेषु चतुर्षु चतुर्षु ऋतावृतौ मासिमासि वा कुमारस्य
जन्मनक्षत्रे क्रियेत २   
अथ देवयजनोल्लेखनप्रभृत्याप्रणीताभ्यः
कृत्वा व्रीही न्निर्वपति अग्नय आयुष्मते वो जुष्टं निर्वपामि इति ।
तूष्णीं वा ३   
धान्यान्निर्वपति प्राणाय वो जुष्टं निर्वपामि
इति । तूष्णीं वा ४   
तानभ्युक्ष्यावहत्य त्रिःफलीकृत्य त्रिःप्रक्षाळ्य
निदधाति ५   
तण्डुलान् वा निर्वपति ६   
तानभ्युक्ष्य त्रिः प्रक्षाळ्यैव
निदधातीति ७   
अथ तिरःपवित्रं स्थाल्यामपः पयो वानीयाधिश्रित्य तिरःपवित्रं
तण्डुलानावपति ८   
अथाज्यं निर्वपत्यथाज्यमधिश्रयत्युभयं पर्यग्नि कृत्वा
मेक्षणं स्त्रूवं च सम्मार्ष्टि ९   
अथैतं चरुं
श्रपयित्वाऽभिघार्योदञ्चमुद्वास्य
प्रतिष्ठितमभिघारयति । एवमेव सर्वेषां स्थालीपाकानां चरुकल्पः ११
परिधानप्रभृत्याऽग्निमुखात् कृत्वा पक्वाज्जुहोति
आयुष्टे विश्वतो दधत् इति पुरोऽनुवाक्यामनूच्य आयुर्दा अग्ने
हविषो जुषाणः इति याज्यया जुहोति १२   
अथाज्याहुतीरुपजुहोत्यथान्तरेणाग्निं
चाज्यस्थालीं च स्थालीपाकं निधाय तत्सहस्रं सम्पाताभिहुतं करोति १३   
यो
ब्रह्म ब्रह्मण उज्जभार प्राणेश्वरः कृत्तिवासाः पिनाकी । ईशानो
देवस्स न आयुर्दधातु तस्मै जुहोमि हविषा घृतेन स्वाहा ४
बिभ्राजमानस्सरिरस्य मध्याद्रोचमानो
घर्मरुचिर्य आगात् स मृत्युपाशादपनुद्य घोरादिहायुषेणो घृतमत्तु
देवस्स्वाहा १५   
ब्रह्मज्योतिर्ब्रह्मपत्नीषु गर्भं यमादधात्पुरुरूपं
जयन्तम् सुवर्णरं भग्नहमर्कमर्चं तमायुषे वर्धयामो घृतेन स्वाहा १६
श्रियं लक्ष्मीमौपलामम्विकां गां षष्ठीं
जयामिन्द्रसेनेत्युदाहुः तां
विद्यां ब्रह्मयोनिं सरूपामिहायुषे तर्पयामो घृतेन स्वाहा १७
दाक्षायण्यस्सर्वयोन्यस्सयोन्यस्सहस्रशो विश्वरूपा
विरूपाः ससूनवस्सपतयस्सयूथ्या इहायुषेणो घृतमिदं जुषन्तां स्वाहा १८   
दिव्या
गणा बहुरूपाः पुराणा आयुश्छिदो नः प्रमथन्तु वीरान् तेभ्यो जुहोमि बहुधा
घृतेन मा नः प्रजां रिरिषो मोतवीरान् स्वाहा १९   
एकः पुरस्ताद्य इदं
बभूव यतो बभूवुर्भुवनस्य गोपाः । यमप्येति भुवनं साम्पराये स नो
हविर्घृतमिहायुर्षेऽत्तु देवस्स्वाहा २०   
वसून्
रुद्रानादित्यान् मरुतोऽथ साध्यान् ऋभून्
यक्षान् गन्धर्वांश्च पितॄंश्च विश्वान् । भृगून्
सर्पांश्चाङ्गिरसोऽथ सर्वान् घृतं हुत्वा
स्वायुष्यामहयाम शश्वत्स्वाहा २१   
षड्विंशतिशतकृत्वस्तदाहुतीनां
अष्टसहस्रं सम्पद्यते २२   
इतरस्मात्पक्वात्सौविष्टकृतं जुहोति २३
जयप्रभृति सिद्धमाधेनुवरप्रदानात् २४   
अथाग्रेणाग्निं
दूर्वास्तम्बेषु हुतशेषं निदधाति मा नो महान्तं मा
नस्तोके इति द्वाभ्याम् २५   
अपरेणाग्निं प्राङ्मुख उपविश्य वाग्यतः
स्थालीपाकं सगणः प्राश्नाति । तस्य प्राशनमन्त्रः आयुरसि विश्वायुरसि ।
सर्वायुरसि सर्वमायुरसि । सर्व म आयुर्भूयात् । सर्वमायुर्गेषम् इति
प्राश्याप आचम्य जठरमभिमृशति यत इन्द्र भयामहे स्वस्तिदा विशस्पतिः
इति द्वाभ्याम् २६   
कुमाराणां ग्रहगृहीतानां ज्वरगृहीतानां
भूतोपसृष्टानां आयुष्येण
घृतसूक्तेनाहरहस्स्वस्त्ययनार्थं
स्वाध्यायमधीयीतैतैरेव मन्त्रैराहुतीर्जुहुयादेतैरेव मन्त्रैर्बलीन्
हरेदगदो हैव भवति २७   
तदेतदृद्धमयनं भूतोपसृष्टानां राष्ट्रभृतः
पञ्चचोडास्सर्पाहुतिर्गन्धर्वाहुतिरहरहस्स्वस्त्ययनार्थं
स्वाध्यायमधीयीतैतैरेव
मन्त्रैराहुतीर्जुहुयात् एतैरेव
मन्तैर्बलीन् हरेदगदो हैव भवति । तदेतदृद्धमयनं
हुतप्रहुतानुकृतयोऽन्ये होमाः बलिहरणानुकृतीन्यभ्यर्चनान्याश्रमानुकृतयस्संश्रया
इति २९   

इति बोधायनीयगृह्यसूत्रे तृतीयप्रश्ने सप्तमोऽध्यायः

### ०७ 
अथ तृतीयप्रश्ने अष्टमोऽध्यायः
अथातोऽर्धमासेऽर्धमासेष्टम्यां
ब्राह्मणा ब्रह्मचारिणस्त्रियश्चाहरुपवसन्ति १   
अथ प्रदोषे रुद्रं
विरूपाक्षं सपत्नीकं ससुतं सगणं सपार्षत्कमावाहयामि
इत्यावाह्य गन्धपुष्पधूपदीपैरभ्यर्च्य प्रतिपुरुषं पैष्टिकान्
दीपानेकातिरिक्तांश्चतस्रोऽष्टौ वा देवस्यायतने प्रतिदिशं
प्रद्योतयति उद्दीप्यस्व जातवेदः मा नो हिंसीत् इति द्वाभ्याम्
हव्यवाहमभिमातिषाहं स्विष्टमग्ने अभि इति द्वाभ्यां च २
अथोपसमिद्धमग्निं कृत्वा यदशनीयस्य जुहोति इमा रुद्राय
स्थिरधन्वने गिरः इति षड्भिरनुच्छन्दसं मा नो महान्तं मा
नस्तोके इति द्वाभ्यां वास्तोष्पते वास्तोष्पते इति द्वाभ्यां
आर्द्रया रुद्रः हेती रुद्रस्य इति द्वाभ्यां द्वादश सम्पद्यन्ते द्वादश
मासास्संवत्सरः संवत्सर एव प्रतितिष्ठति इति ब्राह्मणम् ३   
समिधो
वाऽभ्यादधातीति विज्ञायते वैष्णवा वै वनस्पतयः
विष्णोस्सायुज्यं सलोकतामाप्नोति ४
स्तुतिभिस्स्तुन्वन्ति ब्रह्म वै ब्रह्मा
व्रह्मणस्सायुज्यं सलोकतामाप्नोति ५   
सर्वं पाप्मानं तरति
तरति ब्रह्महत्यामपपुनर्मुत्युं जयतीत्याह भगवान् बोधायनः ६   

इति
बोधायनीयगृह्यसूत्रे तृतीयप्रश्ने अष्टमोऽध्यायः

### ०८ 
अथ तृतीयप्रश्ने नवमोऽध्यायः

बलिहरणानुकृतिरुत्सर्गः १   
तैष्यां पौर्णामस्यां
क्रियेतापि वा माघ्याम् २   
सहान्तेवासिभिर्ग्रामात्प्राचीं
वोदीचीं वा दिशमुपनिष्क्रम्य
यत्रापस्सुतीर्थास्सूपावगाहास्स्रवन्त्यस्स्ववकिन्यश्शङ्खिन्यस्तासामन्तं
गत्वा स्नात्वाऽप आचम्य सुरभिमत्याऽब्लिङ्गाभिर्वारुणीभिर्हिरण्यवर्णाभिः
पावमानीभिरिति मार्जयित्वाऽन्तर्जलगतोऽघमर्षणेन त्रीन् प्राणायामान्
धारयित्वोत्तीर्य वासः पीडयित्वाऽन्यत्प्रयतं वासः परिधायाप
आचम्यापां समीपे स्थण्डिलानि कृत्वा दर्भानन्योन्यस्मै
सम्प्रदाय दर्मैरासनानि कल्पयन्ति ब्रह्मणे कल्पयामि प्रजापतये
बृहस्पतये अग्नये वायवे सूर्याय चन्द्रमसे नक्षत्रेभ्यः
ऋतुभ्यः संवत्सराय इन्द्राय राज्ञे यमाय राज्ञे वरुणाय राज्ञे सोमाय
राज्ञे वैश्रवणाय राज्ञे वसुभ्यः रुद्रेभ्यः आदित्येभ्यः
विश्भ्यो देवेभ्यः साध्येभ्यो देवेभ्यः मरुद्भ्यः ऋभुभ्यः
भृगुभ्यः अथर्वभ्योऽङ्गिरोभ्यः विश्वामित्राय जमदग्नये जामदग्न्याय
भरद्वाजाय गौतमाय आत्रेयाय वसिष्ठाय काश्यपाय अरुन्धत्यै
कल्पयामीति ३   
अथ दक्षिणतः अगस्त्याय कल्पयामीति ४   
अथोत्तरतः
निवीतिनः कृष्णद्वैपायनाय जातुकर्ण्याय तरुक्षाय तृणबिन्दवे
सोमशुष्मिणे सोमशुष्मायणाय वाजिने वाजश्रवसे बृहदुक्थाय
वर्मिणे वज्रिणे वरूथाय सनत्कुमाराय वामदेवाय वाजिरत्नाय वीरजिताय
हर्यश्वाय उदमेघाय ऋणञ्जयाय तृणञ्जयाय कृतञ्जयाय धनञ्जयाय सत्यञ्जयाय
बभ्रवे त्र्यरुणाय त्रिवर्षाय त्रिधातवे अश्वज्ञाय पराशराय मृत्यवे कर्त्रे
विकर्त्रे सुकर्त्रे त्वष्ट्रे धात्रे विधात्रे सुश्रवसे सुतश्रवसे
सत्यश्रवसे सवित्रे सावित्र्यै छन्दोभ्यः ऋग्वेदाय
यजुर्वेदाय सामवेदाय अथर्ववेदाय अथर्वाङ्गिरोभ्यः
इतिहासपुराणेभ्यः सर्पदेवजनेभ्यः सर्वभूतेभ्यः ५   
अथ दक्षिणतः प्राचीनावीतिनो वैशम्पायनाय फलिङ्गवे तित्तिरये
उखायोख्याय आत्रेयाय पदकाराय कौण्डिन्याय वृत्तिकाराय
कण्वाय बोधायनाय प्रवचनकारायापस्तम्बाय सूत्रकाराय सत्याषाढाय
हिरण्यकेशाय वाजसनेयाय याज्ञवल्क्याय भरद्वाजायाग्निवेश्यायाचार्येभ्य
ऊर्ध्वरेतोभ्यो वानप्रस्थेभ्यः वंशस्थेभ्यः एकपत्नीभ्यः कल्पयामीति ६
अथ यथास्वयं पितृभ्यः कल्पयन्ति मातामहेभ्यश्च ७   
पृथक्पृथगेतैरेव
नामधेयैर्गन्धपुष्पधूपदीपैरमुष्मै नमोऽमुष्मै नम इति ८
अन्नेनामुष्मै स्वाहाऽमुष्मै स्वाहेति । फलोदकेनामुं तर्पयाम्यमुं
तर्पयामीति ९   
त्रीनादितोऽनुवाकानधीयीरन् काण्डादीन् वा सर्वान् १०
काण्डात्काण्डात्प्ररोहन्ती या शतेन प्रतनोषि इति
द्वाभ्यामुपोदके
दूर्वामारोपयन्तेऽथाधीप्सन्तेऽन्योन्यममुष्मा
अमुष्मा इति ११   
अथावगाह्य सम्परिगृह्योर्मिमन्तमुदधिं कृत्वा
त्रिरुद्युत्या तमितोराजिं धावन्ति १२
प्रत्येत्य गृहानथ ब्राह्मणान्
तर्पयन्त्यपूपैर्धानाभिस्सक्तुभिरोदनेनेति
यद्यु वैतेभ्यो भवति १३   
त्र्यहमेकाहं वा नाधीयीरन् मासं प्रदोषे नाधीयेरन्
नित्यं चैव विद्युत्स्तनितवर्षाणामेकस्मिन् द्वयोर्वा काले
त्रिषन्निपाते त्र्यहम् १४   
यथोपाकृतौ
छब्दसामेवमेवमुत्सृष्टौ कल्पानाम् १५   
एवमेव
पारायणसमाप्तौ काण्डादिदूर्वारोपणोदधिधावनवर्जम् १६

इति बोधायनीये गृह्यसूत्रे तृतीयप्रश्ने नवमोऽध्यायः

### ०९ 
अथ तृतीयप्रश्ने दशमोऽध्यायः

वलिहरणानुकृतिरेव सर्पबलिः १   
संवत्सरे संवत्सरे षट्सु षट्सु
मासेषु चतुर्षु चतुर्षु ऋतावृतौ मासि मासि वा वर्षास्वाश्रेषाषु
क्रियेत २   
अपां समीपे वल्मीक्राग्रेण वा पचनम् ३
गन्धोदकैर्दूर्वोदकैश्चाभ्युक्ष्य
चित्रास्सुमनसस्सम्प्रकीर्य यवपिष्टानि व्रीहिपिष्टानि
श्यामाकपिष्टानि वाऽऽज्येनेक्षुरसेन वा पक्त्वा पायसं घृतपक्वांश्च
अपूपानोदनं धानास्सक्तून् करम्भान् लाजानित्युपकिरन्ति नमो अस्तु
सर्पेभ्यः इति तिसृभिरनुच्छन्दसम् ४
सर्पेभ्यस्स्वाहाऽऽश्रेषाभ्यस्स्वाहा
दन्दशूकेभ्यस्स्वाहा इति त्रयस्स्वाहाकाराः ५   
जीर्वरो
ग्रहपतिरध्वर्युर्धृताराष्ट्र
ऐरावतो ब्रह्मदत्तस्तापसो होता पृथुश्रवा दूरेश्रवा उद्गाता
ग्लावश्चाजगश्च प्रस्तोता प्रतिहर्ता शितिपृष्ठो
मैत्रावरुणः तक्षको
वैशालकिर्ब्राह्मणाच्छंस्युपनीतिस्तार्क्ष्यस्सदस्यश्शिखातिशिखौ
नेष्टापोतारौ वारुणो होताऽच्छावाकश्चक्रः पिशङ्ग आग्नीध्रश्चाहिरो
महेयस्सुब्रह्मण्योऽर्बुदो ग्रावस्तुत्साण्ड उन्नेता
पशगो ध्रुवगोपः कौस्तुको धुरिमेजयश्च जनमेजयश्चे त्येतैरेव
नामधेयैः समीची नामासि प्राची दिक् इति षड्भिः पर्या यैः
हेतयो नाम स्थ तेषां वः पुरो गृहाः इति षड्भिः इदं सर्पेभ्यो हविरस्तु
जुष्टम् इति चोपस्थानम् ६   
त्रिवृताऽन्नेन ब्राह्मणान् सम्पूज्य आशिषो
वाचयित्वा ७   
व्याख्यातस्सर्पबलिर्व्याख्यातस्सर्पबलिः ८   

इति
बोधायनीयगृह्यसूत्रे तृतीयप्रश्ने दशमोऽध्यायः

### १० 
अथ तृतीयप्रश्ने एकादशोऽध्यायः

अथेमे देवते
प्रबाधिन्यावुद्वाहिकाले यक्ष्यतम्यौ
भवतस्तयोस्तदुपकॢप्तं भवति यत्सर्पबलौ १   
अपां
समीपे द्वे स्त्रीप्रतिकृतीकृत्य गन्धैर्माल्येन
चालङ्कृत्यैवमेवाभ्यर्चयति २
तयोरर्चनमन्त्रः ते सूनवस्स्वपसम्सुदंससो मही
जज्ञुर्मातरापूर्वचित्तये । स्थातुश्च
सत्यं जगतश्च धर्मणि पुत्रस्य पाथः पदमद्वयाविनः ३   
ते मायिनो ममिरे
सुप्रचेतसो जामी सयोनी मिथुना समोकसा । नव्यं नव्यं तन्तुमातन्वते दिवि
समुद्रे अन्तः कवयस्सुदीतयः इति ४   
अथैते उपसङ्गृह्य पार्श्वे दत्वा
प्रवाह्य त्रिवृताऽन्नेन ब्राह्मणान् सम्पूज्याशिषो
वाचयित्वा व्याख्यातो यक्षीबलिः ५   

इति बोधायनीयगृह्यसूत्रे तृतीयप्रश्ने एकादशोऽध्यायः

### ११ 
अथ तृतीयप्रश्ने द्वादशोऽध्यायः
अष्टकानुकृतिर्मासिकं तत्पुरस्ताद्व्याख्यातम् १
अथाभ्युदयिकेषु प्रदक्षिणमुपचारो यज्ञोपवीतं प्रागग्रान् दर्भान्
युग्मान् ब्राह्मणान् यवैस्तिलार्थः पृषदाज्यं हविः २   
सोपयामेन पात्रेण
नान्दीमुखाः पितरः प्रीयन्तामित्यपां प्रतिग्रहणं विसर्जनं च ३
नान्दीमुखेभ्यः पितृभ्यस्स्वाहेत्यग्नौ करणमनुदेशनम् ४
आशयेषु परिसमूढेषु प्रागग्रेषु दर्भेषु पृषदाज्येनानुप्रदानं सर्वं
द्विर्द्विरिति ५   
अथैकोद्दिष्टेषु नाग्नौकरणं नाभिश्रावणं न पूर्वं
निमन्त्रणं न दैवं न धूपं न दीपं न स्वधा न नमस्कारो
नात्रापूपम् ६   
सर्वं सिद्धं समानीयायुग्मान् ब्राह्मणान्
सुप्रक्षाळितपाणिपादानप आचमय्य सदर्भोपक्लप्तेष्वासनेषू वेश्य
सर्वस्मात्सकृत्सकृत् समवदायाभिघार्य दक्षिणतो
भस्ममिश्रानङ्गागन्निरूह्य
तेषु जुहुयात् प्रेतायामुष्मै यमाय च स्वाहा इति । तद्धुतमहुतं च भवति ७
अमुष्मै तृप्तिरस्त्वित्यपां प्रतिग्रहणं विसर्जनं च । अमुष्मा
उपतिष्ठत्वित्यनुदेशनमाशयेष्वेव पिण्डदानं तृप्यस्वेति
सङ्क्षाळनं तृप्तिरस्त्विति विसर्जनमस्तु तृप्तिरितीतरेषां प्रतिवचनम्
८   
प्रेतस्य द्वितीयाप्रभृति ब्राह्मणभोजनैरेकोत्तरवृद्धिरादशाहात् ९   
अत्र
नवं विच्छिद्येत १०   
एकादश्यां श्राद्धं तृतीये पक्षे द्वितीयं
सन्ततमेकैकेनैकादश मासान्नयन्ति न
द्वादशमासमभ्यारोहन्ति ११   
संवत्सरे
सपिण्डीकरणं साग्नौकरणं साभिश्रावणं सपूर्वं सदैवं सधूपं सदीपं
सस्वधा सनमस्कारं सापूपम् १२   
अथाप्युदाहरन्ति एकोद्दिष्टे
नवश्राद्धे नाग्नौ करणमिष्यते न चाभिश्रावणं कुर्यान्न च पूर्वं
तु कारयेत् १३   
प्रणामं च न कुर्वीत स्वधाकारं तथैव च ऊर्ध्वं
संवत्सरात्प्रेतः पितृत्वमुपपद्यते १४   
इतीन्न्वा
इमा अनुकृतयो व्याख्याताः १५   

इति बोधायनीये गृह्यसूत्रे तृतीयप्रश्ने
द्वादशोऽध्यायः

### १२ 
अथ तृतीयप्रश्ने त्रयोदशोऽध्यायः

अथर्तुसंवेशनादि
जन्मप्रभृति वा कुमारः क्रियाभिलुप्तस्स्यादुपनयनं चैकं स्यात्
तासां पृथक्पृथक्क्रियाणां करणं न चैकहोमे सर्वाणि कर्माण्युपपादयेत् १
यद्येकहोमे सर्वाणि कर्माण्युपपादयेत् प्रधानादौ द्वेद्वे
मिन्दाहुती जुहुयात् २   
मिन्दाहुती हुत्वा जयानभ्यातानान्
३   
रुद्राहुत्यन्ते च विज्ञायते रुद्रो वै क्रूरो देवानां सोऽस्य तुष्टः
प्रीतो भवति इति सर्वत्र
छेदनभेदनखनननिरसनपितृराक्षसनैरृतरौद्राभिचरणीयेष्वप
उपस्पृशेदिति विज्ञायते आपो वै शान्ताश्शान्ताभिरेवास्य शुचं शमयति इति
ब्राह्मणम् ४   
आषोडशात् ब्राह्मणस्यानात्यय इत्याद्वाविंशात्
क्षत्रियस्याचतुर्विंशाद्वैश्यस्यात ऊर्ध्वं
पतितसावित्रीका भवन्ति ५
नैनानुपनयेयुर्नाध्यापयेयुर्न
विवहेयुर्न याजयेयुः ६   
तांस्त्रिवृता व्रात्यस्तोमेन याजयित्वा विवाहयेयुः
७   
यच्च किञ्चित्सगोत्राणां सर्वेषां च सशान्तिकम् कन्यानां चैव
जन्मादिकर्तव्याः कर्ममङ्गलाः ८   
क्रियामयं हि
ब्राह्मण्यं नाक्रियं ब्रह्मोच्यते नाक्रियं ब्रह्मोच्यत
इति 

इति बोधायनीये गृह्यसूत्रे तृतीयप्रश्ने त्रयोदशोऽध्यायः
अथर्तुसंवेशनादि । अष्टकानुकृतिः । अथेमे
देवते । बलिहरणानुकृतिरेव सर्पबलिः । बलिहरणानुकृतिरुत्सर्गः ।
अथातोऽर्धमासेऽर्धमासे । आहुतानुकृतिरायुष्यचरुः । अथ यद्यगारे
विरोहेत् । प्रहुतानुकृतिर्वास्तुशमनम् ।
अथातोऽवान्तरदीक्षां व्याख्यास्यामः
। अष्टाचत्वारिंशत्सम्मितम् । आचार्यप्रसूतः कर्माणि करोति ।
हुतानुकृतिरुपाकर्म १३   
हुतानुकृतिरुपाकर्म ।
आचार्यप्रसूतः कर्माणि करोति । अष्टाचत्वारिंशत्सम्मितम् ।
अथातोऽवान्तरदीक्षां व्याख्यास्यामः ।
प्रहुतानुकृतिर्वास्तुशमनम् । अथ
यद्यगारे स्थूणा विरोहेत् । आहुतानुकृतिरायुष्यचरुः ।
अथातोऽर्धमासेऽर्धमासे ।
बलिहरणानुकृतिरुत्सर्गः ।
बलिहरणानुकृतिरेव सर्पबलिः । अथेमे देवते ।
अष्टकानुकृतिः । अथर्तुसंवेशनादि १३   
इति
बोधायनगृह्यसूत्रे तृतीयप्रश्नः

## ४ 

### ०१ 
अथ चतुर्थप्रश्ने प्रथमोऽध्यायः

अथातस्सप्तपाकयज्ञानां प्रायश्चित्तानि व्याख्यास्यामः १
तत्रादित एवोपलिप्ते श्वा वेटको वा यदि गच्छेत्कीटो वा पिण्डकारी
स्यात् तत्पुनरुपलिप्य प्रोक्षति देवस्य त्वा सवितुः
प्रसवेऽश्विनोर्बाहुभ्यां पूष्णो
हस्ताभ्यामग्नेस्तेजसा
प्रोक्षामि इति प्रोक्ष्य स्थण्डिलमुपलिप्य
स्थण्डिलमुद्धरेत् २   
स्थण्डिलमुद्धृतं गौरश्वो
वा यदि विकिरेदन्यद्वा श्वापदमधितिष्ठेत्तस्य पदमभ्युक्ष्य जपति पृथिवि
देवयजन्योषध्यास्ते मूलं मा हिंसिषम् इति ३   
अथ कृतान्तेन प्रतिपद्यते ४   
अथ यदि प्रणीतापात्रं भिद्येत तदभिमन्त्रयते अभिन्नो घर्मो जीरदानुर्यत
आत्तस्तदगन् पुनः इति ५   
अथान्यदाहरति घर्मो देवानप्येतु इति
पूरयित्वा व्याहृतिभिरुपतिष्ठते ६   
अथ यदि प्रणीताः प्रणीयमानाः प्रणीता
वा परासिच्येरंस्ता अभिमन्त्रयते अक्षितोऽस्य क्षित्यै त्वा मा मे
क्षेष्ठा अमुत्रामुष्मिन् लोके इति ७   
पूरयित्वोपतिष्ठते
भूरायुर्मे धारयत प्राणं मे धारयत प्रजां मे धारयत पशून् मे
धारयत मा म आयुः प्राणाः प्रजाः पशवः परासिच्येरन् इति ८   
अथ यदि
कन्योपसाद्यमाना वोह्यमाना वा पतेत्तामुत्थापयेयुः
उदस्थाद्देव्यदितिर्विश्वरूप्यायुर्यज्ञपतावधात्
। इन्द्राय कृण्वती भागं मित्राय वरुणाय च इति ९   
अथ यदि कन्योपसाद्यमाना
वोह्यमाना वा रजस्वला स्यात्तामनुमन्त्रयते पुमांसौ मित्रावरुणौ
पुमांसाश्विनावुभौ । पुमानिन्द्रश्च सूर्यश्च पुमांसं वर्धयेताम्
इति १०   
अथ यदि कन्योपसाद्यमाना वोह्यमाना वाऽश्रु कुर्यात्तामनुमन्त्रयते
जीवां रुदन्ति विमयन्ते अध्वरे दीर्घामनु प्रसितिं दीधियुर्नरः । वामं
पितृभ्यो य इदं समेरिरे मयः पतिभ्यो जनयः परिष्वजे इति ११   

इति बोधायनीये गृह्यसूत्रे चतुर्थप्रश्ने प्रथमोऽध्यायः

### ०२ 
अथ चतुर्थप्रश्ने द्वितीयोऽध्यायः

सर्वत्र
दर्वीकूर्चप्रस्तरपरिधिबर्हिःपवित्रेध्मद्रव्यसम्भाराणां
चेद्दाहोपघातेषु नाशे विनाशे वाऽन्यं यथालिङ्गं कृत्वा यथालिङ्गमुपसाद्य
त्वं नो अग्ने स त्वं नो अग्ने त्वमग्ने अयाऽसि प्रजापते
इत्येताभिस्स्रुवाहुतीर्जुहुयात् १   
अथ यदि
परिस्तरणदाहे अग्नये क्षामवते स्वाहा इति हुत्वा
परिस्तृणाति ३   
इन्द्रं वो विश्वतस्परि इन्द्रं नरः इति
द्वाभ्यां परिस्तीर्य जुहोति इन्द्राय स्वाहा इति ३   
अथ यदि परिधिदाहे अन्यं
यथालिङ्गमुपसाद्य जुहोति प्ररित्वाऽग्ने पुरं वयम् इति ४   
अथ वस्त्राणां
प्रोक्षितानां चेद्दाहोपघाते नाशे विनाशे अन्यत् यथालिङ्गं कृत्वा
यथालिङ्गमुपसाद्य जुहोति सोसाय स्वाहा इति ५   
अथ सिचाऽभिघातस्स्यात्तदभिमन्त्रयते
सिगसि नसि वज्रोसि नमस्ते अस्तु मा मा हिंसीः इति दशासूत्रमादाय मुखवातेन
प्रध्वंसयेत् ६   
अथ यदि गौर्वाऽऽश्वो वा श्वमृगमहिषमेषवराहदंष्ट्रावन्तो
वाऽन्यत् श्वापदमपसव्यं गच्छेत्तस्य पदमभ्युक्ष्य जपति तद्विष्णोः परमं
पदम् इति ७   
एतेनैव रौद्रमभिव्याहरेद्वा । रौद्र्यावृचौ जुहुयात्
जपेद्वा त्वमग्ने रुद्रः आवो राजानम् इति ८   
अथ यदि
शकुनमभिव्याहरेत्तां वाचमनुमन्त्रयते
द्विपच्चतुष्पदस्माकं सर्वमस्त्वनातुरम् । उद्गातेव
शकुने साम गायसि ब्रह्मपुत्र इव सवनेषु शंससि । नश्शकुने अस्तु
प्रति नस्सुमना भव इति ९   
अथ यदि सालावृकी वाश्येत तामनुमन्त्रयते
दीर्घमुखि दुर्हणु मा स्म दक्षिणतो वदः । यदि दक्षिणतो
वदाद्द्विषन्तं मेऽव बाधासै इति १०   
अथ यद्यर्थी स्यात्
परिक्षवे परिकासने चाप उपस्पृश्य जपेत् अनुहवं परिहवं परीवादं
परिक्षपं दुस्स्वप्नं दुरुदितं तद्द्विषद्भ्यो दिशाम्यहम् ।
अनुहूतं परिहूतं शकुने यदशाकुनं मृगस्य सृतमक्ष्णया
तद्द्विषद्भ्यो दिशाम्यहम् इति ११   
अथ नदीनां
धन्वनां च व्यतिक्रमे पुरस्तादुपस्थानं जपति या ओषधयो या
वनस्पतयो या नद्यो यानि धन्वानि ये वना । ते त्वा वधु
प्रजावतीं प्र त्वे मुञ्चन्त्वंहसः इति १२   
अथ शकृद्व्यतिक्रमे
पुरस्तादुपस्थानं जपति नमश्शकृत्सदे रुद्राय नमश्शकृत्सदे ।
गामर्हसि नमस्ते अस्तु मा मा हिंसीः इति १३   
अथ तीर्थस्थाणुचतुष्पथव्यतिक्रमे पुरस्तादुपस्थानं
जपति कृतं तीर्थं सुप्रपाणं शुभस्पती । स्थाणुं पथेष्टामप दुर्मतिं
हनत् इति १४   
अथ चित्रियाणां लक्षणानां व्यतिक्रमे पुरस्तादुपस्थानं
जपति ये देवा याश्च देवीर्येषु वृक्षेष्वासते । श्रिया मे श्रियं
वृद्धिं वहन्तु मा मा हिंसिषुर्वहन्तु मोह्य मानाम् इति १५   
अथ कर्मान्तमेव प्रतिपद्यते १६   

इति बोधायनीये गृह्यसूत्रे
चतुर्थप्रश्ने द्वितीयोऽध्यायः

### ०३ 
अथ चतुर्थप्रश्ने तृतीयोऽध्यायः

सर्वत्र
स्वयं प्रज्वलितेऽग्नौ समिधावादधाति उद्दीप्यस्व जातवेदः इति द्वाभ्याम् १
अथ श्मशानादिव्यतिक्रमे तमेवाग्निमुपसमाधाय
सम्परिस्तीर्याऽग्निमुखात्कृत्वा
पक्वाज्जुहोति अग्निर्भूतानामधिपतिस्स माऽवतु स्वाहा इन्द्रो
ज्येष्ठानामधिपतिस्स माऽवतु स्वाहा इति २
स्विष्टकृत्प्रभृति सिद्धमाधेनुवरप्रदानात् ३
अथैनन्मिथुनमभिमन्त्रयते इदं
मिथुनमायुष्मदस्त्विदं मिथुनं प्रजावदस्त्विदं
मिथुनं पशुमदस्त्विदं मिथुनं वीर्यवदस्तु इति ४   
अथ उदुत्यं
जातवेदसम् इति दक्षिणमनड्वाहं युनक्ति । चित्रं देवानामुदगादनीकम्
इति सव्यं युक्त्वा प्रयातीति ५   
अथ तीर्थव्यतिक्रमे नावा सन्तारः
स्यात्तामनुमन्त्रयते अयं नो मह्याः पारमेतं स्वस्ति
नेषद्वनस्पतिः । सीरा नस्सुतरा भव दीर्घायुत्वाय वर्चसे इति
नावा तरन्तीं वधूं पश्यति ६   
कूलमुत्तीर्यं जपति समुद्राय वयुनाय
सिन्धूनां पतये नमः इति ७   
दुर्गमध्वानं वा प्रपाद्य जातवेदसे इति
सहस्रेणादित्यमुपतिष्ठते ८   
आसन्नभये छल द्यूतव्यहारे राजकुले व्यसने बद्धो
वा निरन्तरमुपांशु जपेदेतदेव । दुस्स्वप्नेषु शतं जपेदेतदेव ९   

इति बोधायनीये गृह्यसूत्रे चतुर्थप्रश्ने तृतीयोऽध्यायः

### ०४ 
अथ चतुर्थप्रश्ने चतुर्थोऽध्यायः
अथाभ्याघातस्स्यादग्निश्चोद्वातस्स्यात्
सर्वं तत् अपहताः इति प्रोक्ष्य स्थण्डिलमुद्धृत्य तमेवाग्निमुपसमाधाय
सम्परिस्तीर्याऽग्निमुखात्कृत्वा पक्वाज्जुहोति ये देवा यज्ञहनो
यज्ञमुषः इति तिसृभिरनुच्छन्दसम् १   
स्विष्टकृत्प्रभृति
सिद्धमाधेनुवरप्रदानात् २   
अथ यद्यक्षभेदस्स्यात्तमेवाग्निमुपसमाधाय
सम्परिस्तीर्याऽग्निमुखात्कृत्वा
प्रधानाहुतीर्जुहोति इह धृतिस्स्वाहेह विधृतिस्स्वाहेह
रन्तिस्स्वाहेह रमतिस्स्वाहा इति ३   
जयप्रभृति
सिद्धमाधेनुवरप्रदानात् ४
अथान्यमक्षमाहरति अक्षितोऽस्यक्षित्यै त्वा मा मे
क्षेष्ठा अमुत्रामुष्मिन् लोके इति ५   
अथैनं रथे योजयति आतिष्ठ
वृत्रहन् रथम् इति ६   
अथ रथे मिथुनं प्रतिष्ठापयति प्रति
क्षत्रे प्रति तिष्ठामि राष्ट्रे । प्रत्यश्वेषु प्रति तिष्ठामि
गोषु । प्रत्यङ्गेषु प्रति तिष्ठाम्यात्मन् । प्रति प्रजायां प्रति
तिष्ठामि भव्ये इति ७   
पूर्ववददनड्वाहौ युनक्ति । अथ मिथुनं
प्रतिष्ठाप्य प्रयातीति ८   
अथ यदि बलवता समरथस्स्यात् पथाद्रथं
प्रसर्पयति अनृणा अस्मिन्ननृणाः परस्मिंस्पृतीये लोके
अनृणास्स्याम । ये देवयाना उत पितृयाणास्सर्वान् पथो
अनृणा आक्षीयेम इति ९   
अथ पथमवस्थाय यानाय जपति मिथुनस्य स्वस्त्ययन्यस्यपि
पन्थामगस्महि स्वस्ति गामनेहसम् । येन विश्वाः परि द्विषो वृणक्ति
विन्दते वसु इति १०   
अथ रथमभिप्रेति पथस्पथः परिपतिम् इति ११
अथ विद्युत्स्तनिते सन्त्रासस्स्यात्तमस्यैन्द्र्यावृचौ जपति यत इन्द्र
भयामहे स्वस्तिदा विशस्पतिः इति १२   
अथ कर्मान्तमेव प्रतिपद्यते १३

इति बोधायनीये गृह्यसूत्रे चतुर्थप्रश्ने चतुर्थोऽध्यायः

### ०५ 
अथ चतुर्थप्रश्ने पञ्चमोऽध्यायः

अथ पाकयज्ञानां
प्रायश्चित्तिः १   
तद्यथा
द्रव्यहविर्मन्त्रकर्मादीनामतिपन्नस्कन्नभिन्नभग्ननष्टदुष्टविपरीतदग्धाशृत्यनिकृतानामनाम्नातेषु
जुहुयात् मनो ज्योतिः अयाश्चाग्ने यदस्मिन् कर्मणि स्वस्ति न इन्द्रो
वृद्धश्रवाः इति व्याहृतिभिश्च २   
व्याहृतीनां प्रयोगे यथाकृतं
यथावद्भवतीत्याचार्या ब्रुवते ३   
तत्रोदाहरन्ति भूरित्यृचो भुव इति
यजूंषि सुवरिति सामानि ४   
प्रवृत्ते कर्मणि प्रधानादौ जुहुयादिति
बोधायनः ५   
प्रधानान्त इति शालिकिः ६   
पुरस्तात्स्विष्टकृत
इत्यौपमन्यवः ७   

इति बोधायनीये गृह्यसूत्रे चतुर्थप्रश्ने
पञ्चमोऽध्यायः

### ०६ 
अथ चतुर्थप्रश्ने षष्ठोऽध्यायः

अथ गर्भाधानपुंसवनसीमन्तोन्नयनविष्णुबलिजातकर्मनामकरणोउपनिष्क्रमणअन्नप्राशनचोळउपनयनादि
कार्यं न करयेदिति समानं कर्म । तत म आपः यत्पाकत्रा मनस्वती मिन्दाहुती
महाव्याहृतीः व्याहृतयश्च प्रायश्चित्तं जुहुयादिति १   
कालातिक्रमे
प्रधानादौ द्वे द्वे मिन्दाहुती जुहुयादिति २   
व्याहृतिर्पूर्वकं चेति
सर्वेषां समानमाचार्यां ब्रुवते ३   
तत्रोदाहरन्ति पक्वं सौविष्टकृतमाज्यं
प्रणीताप्रणयनं ब्राह्मणमिध्माबर्हिरेकमिति विज्ञायत इति हि
ब्राह्मणमिति हि ब्राह्मणम् ४   

इति बोधायनीये गृह्यसूत्रे
चतुर्थप्रश्ने षष्ठोऽध्यायः

### ०७ 
अथ चतुर्थप्रश्ने सप्तमोऽध्यायः

अथ विपरीतदर्भास्तरणपवित्रकरणपात्रसादनप्रोक्षणीसंस्कारब्रह्मप्रणीताहविर्निर्वापणआज्यसंस्कार
स्रुक्सम्मार्जनपरिधिपरिषेचन इध्माभ्याधानविपरीतेषुप्रायश्चित्तं ततं म
आपः यत्पाकत्रा मनस्वती मिन्दाहुती महाव्याहृतीः व्याहृतयश्च
प्रायश्चित्तं जुहुयादिति बोधायनः १   

इति बोधायनीये गृह्यसूत्रे
चतुर्थप्रश्ने सप्तमोऽध्यायः

### ०८ 
अथ चतुर्थप्रश्ने अष्टमोऽध्यायः

अथ प्रायश्चित्तानि व्याख्यास्यामः
भग्ननष्टदुष्टविपरीतस्फुटितद्विजश्वबिडालकाकखरमृगपशुपक्षिसरीसृपाणामन्यत्कीटो
वा ऋत्विजोऽग्नीनन्तरा गच्छेत् दुर्गा मनस्वती
महाव्याहृतीस्तिस्रस्तन्तुमतीर्जुहुयात्
सैव ततः प्रायश्चित्तिः १   

इति बोधायनीये गृह्यसूत्रे चतुर्थप्रश्ने
अष्टमोऽध्यायः

### ०९ 
अथ चतुर्थप्रश्ने नवमोऽध्यायः
अथातस्सप्तपाकयज्ञानां प्रायश्चित्तसमुच्चयं
व्याख्यास्यामः १   
हुतः प्रहुत आहुतश्शूलगवो बलिहरणं
प्रत्यवरोहणमष्टकाहोम इति
सप्तपाकयज्ञानां न प्रयाजा इज्यन्ते नानूयाजाः न
सामिधेनीः २   
अन्वाहतेषु कर्मस्वग्निमुपसमाधाय सम्परिस्तीर्य
यत्र यत्र दर्वीहोमं कुर्यात्तत्रतत्र चरुं समवदाय जुहोति ३   
सर्वत्र
स्कन्ने भिन्ने छिन्ने क्षामे विपर्यासे उद्दाहे ऊनातिरिक्ते
पवित्रनाशे पात्रभेदे द्वे मिन्दाहुती जुहोति ४
मक्षिकैर्मशकैर्वा रोमभिः पिपीलिकैर्वा व्यापद्येत
प्रजपतये होमं कुर्यात् ५
व्यापन्नमाज्यमव्यापन्नमन्तर्हितमनाज्ञातप्रायश्चित्तं
यज्ञसमृद्धीर्जुहोति ६   
अन्तरागमने प्रायश्चित्तं दशहोतारं चानुख्यां च
जुहोति ७   
अन्तर्हृते प्रायश्चित्तं चतुर्होतारं चानुख्यां च
जुहोति ८   
मण्डूकसर्पमूषिकमार्जारान्तरागमने प्रायश्चित्तं
पञ्चहोतारं चानुख्यां च जुहोति ९   
विकृतरूपे विकृतशब्दे
विस्फुटे प्रायश्चित्तं शंयुवाकं चानुख्यां च जुहोति १०
अनादिष्टं सर्वप्रायश्चित्तं व्याख्यातं वारुणीमिति
निर्दिशेत् ११   
संस्कारान्तेऽग्नावुत्सन्ने
तद्भस्मसमारोपणं समिधं वा यदि
नोपविन्देद्याज्ञिकं वा प्रायश्चित्तं
महाव्याहृतीः प्रणवं मनस्वतीं च जुहोति १२   
स्वराक्षरपदवृत्तभ्रेषेषु
आभिर्गीर्भिः इति १३   
सर्वत्र पाकयज्ञानां सदस्येभ्यो
धेनुमृषभमनड्वाहं दद्यात् १४   
सदस्यास्सर्वप्रायश्चित्तानि
प्रतिनिधींश्च बोधयिष्यन्तीति १५   

इति बोधायनीये गृह्यसूत्रे
चतुर्थप्रश्ने नवमोऽध्यायः

### १० 
अथ चतुर्थप्रश्ने दशमोऽध्यायः

अथ यदि होमकालेष्वग्निरुद्वातस्स्यात् सर्वं तत्
अपहताः इति प्रोक्ष्य स्थण्डिलमुद्धृत्याग्निमुपसमाधाय
सम्परिस्तीर्य प्रायश्चित्तं जुहोति अयाश्चाग्ने पञ्चहोता
ब्राह्मण एकहोता दश मनस्वतीः मिन्दाहुती महाव्याहृतीः व्याहृतयश्च
प्रायश्चित्तं जुहुयादिति १   
अथ यद्युपनयनाग्निर्विवाहाग्निर्जातकाग्निश्श्मशानाग्निराचतुर्थादादशाहादासञ्चयनादुद्वातस्स्यात्
अपहता असुराः इति प्रोक्ष्य क्षिप्रं भस्मसमारोहणम् । अयं ते योनिरृत्वियः
इति समिधि समारोप्य लौकिकमग्निमाहृत्य समिधमादधाति आजुह्वानः
उद्बुध्यस्वाग्ने इति द्वाभ्याम् २
सम्परिस्तीर्य प्रायश्चित्तं जुहोति अयाश्चाग्ने
पञ्चहोता ब्राह्मण एकहोता दश मनस्वती मिन्दाहुती महाव्याहृतीः
व्याहृतयश्च प्रायश्चित्तं जुहुयादिति बोधायनः ३   

इति बोधायनीये गृह्यसूत्रे चतुर्थप्रश्ने दशमोऽध्यायः

### ११ 
अथ चतुर्थप्रश्ने एकादशोऽध्यायः

अथ गृहमेधिनो ब्रह्मचारिणश्चानुगतेऽग्नो
कालातिक्रमे होमयोर्दर्शपूर्णमासयोश्चाग्रयणेनानिष्ट्वा
नवान्नप्राशनाज्यस्कन्नावधूतहीनमन्त्राधिककर्मणश्चाकृतसीमन्तायां
प्रसूतायां भार्यायां स्त्रीषु गोषु यमळजनने रजस्वलाऽभिगमने पतितसम्भाषणे
दिवामैथुने शूद्राऽभिगमने स्वप्नान्ते रेतस्स्कन्दने उदके
मूत्रपुरीषकरणे कुमारस्य
जातस्यासंस्कारेऽकृताग्निसंसर्गे
देवताविपर्यासे मन्त्रविपर्यासे कर्मविपर्यासे ब्रह्मचारिणश्च
व्रतविपर्यासे मेखलायज्ञोपवीतस्योच्छेदने
कृष्णाजिनस्याधारणे कमण्डल्वधारणे दण्डभङ्गे
सन्ध्यालोपेऽग्निकार्यलोप उदकुम्भलोपे भिक्षाचरणस्वाध्यायलोपे
शुश्रूषालोपे एतैश्चान्यैश्चानाम्नातेषु प्रायश्चित्तम् १   
अग्निमुपसमाधाय
सम्परिस्तीर्य प्रायश्चित्तं जुहोति पाहि नो अग्न एनसे स्वाहा । पाहि नो
विश्ववेदसे स्वाहा । यज्ञं पाहि विभावसो स्वाहा । सर्वं पाहि शतक्रतो
स्वाहा । पाहि नो अग्न एकया । पाह्युत द्वितीयया । पाहि
गीर्भिस्तिसृभिरूर्जां पते । पाहि चतसृभिर्वसो
स्वाहा इति २   
पुरस्ताच्चोपरिष्टाच्च सानुक्रमणं
यथाऽनुपूर्वकरणमविच्छिन्नं सन्ततं भवतीति ३

इति बोधायनीये गृह्यसूत्रे चतुर्थप्रश्ने एकादशोऽध्यायः

### १२ 
अथ चतुर्थप्रश्ने द्वादशोऽध्यायः

अथ गृहस्थस्य विद्यार्थिनस्त्रियाऽभ्यनुज्ञातस्य
ऋतुसंवेशनविच्छेदप्रायश्चित्तं व्याख्यास्यामः १
वसन्तो ग्रीष्मो वर्षाश्शरद्धेमन्तश्शिशिरेणर्तुकालमुक्त्वा
ब्राह्मणेभ्यो निवेदयित्वा चीर्णव्रतान्तेनाथ प्रदोषे
देवयजनमुदानयति २   
अथ देवयजनोल्लेखनप्रभृत्याग्निमुखात्कृत्वा
पक्वाज्जुहोति यस्त्वा हृदा कीरिणा मन्यमानः इति पुरोऽनुवाक्यामनूच्य यस्मै
त्वं सुकृते जातवेदः इति याज्यया जुहोति ३   
अथाज्याहुतीरुपजुहोति मधुश्च
स्वाहा । माधवश्च स्वाहा इत्याऽन्तादनुवाकस्य ४
स्विष्टकृत्प्रभृति
सिद्धमाधेनुवरप्रदानात् ५   
अपरेणाग्निं
आज्यशेषमुदकशेषं चोभौ जायापती प्राश्नीयाताम् ६   
ऋतुसंवेशनविच्छेदप्रायश्चित्तं व्याख्यातम् ७   

इति बोधायनीये गृह्यसूत्रे चतुर्थप्रश्ने द्वादशोऽध्यायः

अथ गृहस्थस्य । अथ गृहमेधिनः । अथ यदि होमकालेषु ।
अथातस्सप्तपाकयज्ञानाम् । अथ
प्रायश्चित्तानि । अथ विपरीत । अथ गर्भाधान । अथ पाकयज्ञानाम् ।
अथाभ्याघातः । सर्वत्र स्वयम् । सर्वत्र दर्वी ।
अथातस्सप्तपाकयज्ञानाम् १२
अथातस्सप्तपाकयज्ञानाम् । सर्वत्र दर्वी । सर्वत्र स्वयम् ।
अथाभ्याघातः । अथ पाकयज्ञानाम् । अथ गर्भाधान । अथ विपरीत । अथ
प्रायश्चित्तानि । अथातस्सप्तपाकयज्ञानाम् । अथ यदि
होमकालेषु । अथ गृहमेधिनः । अथ गृहस्थस्य १२   