+++
title = "१७ आवृत्ताद्यादिषोडशैकोद्दिष्टमासिकश्राद्धानि

+++
॥ आवृत्ताद्यादिषोडशैकोद्दिष्टमासिकश्राद्धानि ॥

व्यासः - सपिण्डीकरणात्पूर्वं कुर्याच्छ्राद्धानि षोडश ॥  
श्राद्धानि षोडशाऽकृत्वा न तु कुर्यात्सपिण्डताम् ॥  
श्राद्धानि षोडशाऽऽपाद्य विदधीत सपिण्डताम्॥  
सपिण्डीकरणादर्वाक्कुर्वन्श्राद्धानि षोडश ।  
एकोद्दिष्टविधानेन कुर्यात्सर्वाणि तानि तु ॥ सपिण्डीकरणादूर्ध्वं यदा कुर्यात्तदा पुनः।  
प्रत्यब्दं यो यथा कुर्यात्तथा कुर्यात्स तान्यपि ॥

अथ प्रयोगः ॥ आचम्य प्राणानायम्य देशकालौ सङ्कीर्त्य (प्राचीनावीती)

> अमुकगोत्रस्य[[??]] प्रेतस्य प्रेतत्वविमुक्त्योत्तमलोकप्राप्त्य्यर्थं श्वः सपिण्डीकरणं करिष्यमाणस्तत्पूर्वभावीनि आवृत्ताद्यमासिक-ऊनमासिक-द्वितीयमासिक-त्रैपक्षिकमासिक-तृतीयमासिक-चतुर्थमासिक-पञ्चममासिक-षष्ठमासिक-ऊनषाण्मासिक-सप्तममासिकाऽष्टममासिक-नवममासिक-दशममासिकैकादशमासिक-द्वादशमासिकोनाब्दिकानि षोडश मासिकश्राद्धान्यपकृष्य तन्त्रेणान्नेन हविषा एकोद्दिष्टविधानेनाऽद्यैव करिष्ये

इति । सङ्कल्प्य, कलशार्चनं ब्रह्मदण्डञ्च कृत्वा षोडश कुशमयान्ब्राह्मणान्

> अमुक०[[??]] प्रेतस्याद्यमासिके इदमासनमत्र भवता क्षणः कर्तव्यः प्राप्नोतु भवान्

इत्येवं क्रमेण षोडशसु सदर्भकॢप्तेष्वासनेषूपवेश्य, एकोद्दिष्टवत् स्थण्डिलकरणादि लौकिकाग्निं प्रतिष्ठाप्य, प्रतिष्ठिताभिधारणान्तं कृत्वाऽग्नेर्दक्षिणत एकमेवाऽर्घ्यपात्रमासाद्य तथैवाऽप आनयति -

> आम आगच्छतु प्रेतो देवयानान्[[??]] उपदुह्यताम् । इमा अमुक० प्रेताय वो गृह्णामि

इत्यादिनाऽर्घ्यं संस्कृत्य भोजनस्थानेष्वासनेषु च ससिकततिलविकिरणावोक्षणे कृत्वा कुशब्राह्मणेषु आद्यमासिके, ऊनमासिके, द्वितीयमासिके, इत्यादिक्रमेण

> आयाहि प्रेत सोम्य गम्भीरैः०[[??]] पूर्व्यैः ।  
प्रजामस्मभ्यं ददद्रयिञ्च दीर्घायुत्वञ्च शतशारदश्च

अमुकगोत्रं०[[??]] प्रेतमावाहयामि, इत्यावाह्य । अमुकगोत्र०[[??]] प्रेत इदं ते पाद्यम् । अर्घ्यपात्रादादाय

> इदन्ते अर्घ्यम्

एवमेव वस्त्रं, गन्धं, तिलाक्षतान्, पुष्पाणि, पुनरर्घ्यञ्च दत्वा

> अग्नौ करिष्यामि

इति पृष्ट्वा

> कुरुष्व

इत्यनुज्ञातः अग्निमपसव्यं परिषिच्य समिधमाधायाऽऽज्येन व्याहृतीर्हुत्वा दर्व्यां सकृदुपस्तीर्य चरोः षोडशवारमवदाय सकृदभिधार्य, दक्षिणतो भस्ममिश्रानङ्गारान्निरूह्य तेषु पुरस्तात्स्रुवाहुतिं हुत्वा जुहुयात् -

> प्रेतायाऽमुकगोत्राय०[[??]] शर्मणे यमाय च स्वाहा

(स्त्रीणां

> प्रेतायै अमुकगोत्रायै० दायै यमाय च स्वाहा )

इति ॥ यथालिङ्गं त्यागः ॥ उपरिष्टात्स्रुवाहुतिं हुत्वा षोडशसु भोजनपात्रेषु पृथक्पृथगुपस्तीर्य हुतशेषमन्नं सव्यञ्जनं परिविष्याऽभिघार्य दक्षिणाग्रैर्दर्भैः प्रतिच्छाद्याऽभिमृशति -

> पृथिवी ते पात्रं द्यौरपिधानम् । ब्राह्मणस्य त्वा विद्यावतः प्राणापानयोर्जुहोम्यक्षितमसि मा । प्रेतस्य क्षेष्ठा अमुत्राऽमुष्मिन्ल्लोके

इति ब्राह्मणस्याऽङ्गुष्ठेनाऽनखेनाऽनुदिशति ॥

> प्रेताय अमुकगोत्राय०[[??]] इदमन्नं सव्यञ्जनमुपतिष्ठतु

इति ॥

> अमृतोपस्तरणमसि

इत्यपो दत्वा भुञ्जानान्समीक्षते -

> प्राणे निविष्टोऽमृतं जुहोमि

इति पञ्चभिः

> ब्रह्मणि म आत्माऽमृतत्वाय

इत्यात्मानम् ॥ न चाऽत ऊर्ध्वं निरीक्षते । भुक्तवत्सु

> अमृतापिधानमसि

इत्यपो दत्वा । तृप्तानप आचमय्य

> स्वदितमुच्यताम्

इति विज्ञाप्य

> अस्तु स्वदितम्

इति प्रत्युक्ते पूर्ववदर्घ्यं दत्वा । दक्षिणाग्रान्दर्भान्संस्तीर्य तेषु

> माँर्जयताममुक०[[??]] प्रेतः

इति तिलोदकं दत्वा । अन्नशेषैः

> प्रेताय अमुकगोत्राय०[[??]] आद्यमासिके अयं पिण्ड उपतिष्ठतु

इत्यादिना षोडश पिण्डान्दत्वा

> मार्जयताममुक०[[??]] प्रेतः

इति पिण्डानामुपरि तिलोदकं दत्वा, अञ्जनाभ्यञ्जनादिकञ्च दद्यात् । अथार्घ्यपात्रोदकं पात्रसङ्क्षाळनेन संयुत्य

> तृप्यस्व

इति सकृदपसव्यं परिषिच्याऽग्नौ व्याहृतीर्हुत्वा होमशेषं समाप्य ब्राह्मणेभ्यो दक्षिणादिकं दत्वाऽक्षय्यं वाचयित्वा यज्ञोपवीती अभिवाद्योत्थाप्य, प्राचीना वीती पिण्डानुद्वास्याऽप्सु विनिक्षिपेत् ॥

मरणाद्वर्षमध्ये यद्यधिकमास आपतेत्तदा तन्मासिकश्राद्धं द्विरावर्तयेत् । तदा सप्तदश मासिकानि सम्पद्यन्ते । ऊनमासिकत्रैपक्षिकोनषाण्मासिकोनाऽद्विकानां मृततिथ्यनपेक्षाणामावृत्त्यभावान्मासिकानि सप्तदशैव स्युः । सौरपक्षेऽपि । सङ्क्रमणात्परं दशदिनादर्वाक् मृतस्य कुत्रचिदेकस्मिन्सौरमासे मृततिथिद्वयसम्भवात्प्रायः सप्तदश मासिकानि सम्पद्यन्ते । एवं सप्तदश मासिकसम्भवे हविरवदानानि ब्राह्मणाः पिण्डाश्च सप्तदश सप्तदश भवन्ति ॥
