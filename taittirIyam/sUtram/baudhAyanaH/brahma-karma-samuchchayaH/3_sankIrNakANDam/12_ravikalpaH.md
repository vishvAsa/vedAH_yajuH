+++
title = "१२ रविकल्पः"

+++
॥ अथ रविकल्पः ॥ (बो. गृ. शे. सू. ३.८) 
अथातो रविकल्पं व्याख्यास्यामः-
मण्डलं चतुरश्रं वा गोमयेन गोचर्ममात्र स्थण्डिलं कृत्वाऽष्टाचत्वारिंशत्कृत्वो रविवारे ताम्रपात्रे रक्तगन्धं रक्तपुष्पं वा 

> 'घृणिस्सूर्य आदित्यः' 

इत्यावाह्य 

> ‘आसत्येन'

 इत्यर्घ्यं दद्यात् 
 
 > 'हंसश्शुचिषत्' 
 
इति पाद्यं 
 
 > 'अग्निर्मूर्धा' 
 
इत्याचमनीयं 
 
 > 'आपो हि ष्ठा' 'हिरण्यवर्णाः' 'पवमानः' 
 
इत्येतेनानुवाकेन मार्जायित्वाsद्भिस्तर्पयति-
 
 > 'धातारं तर्पयामि, विधातारं॰, अर्यमणं॰, मित्रं॰, वरुणं॰, भगवन्तं॰, हंसं॰, पूषणं॰, पर्जन्यं॰, विवस्वन्तं॰, इन्द्र॰, रविं तर्पयामि' 
 
इत्येतैरेव नामधेयैर्गन्धपुष्पधूपदीपैः 
 
 > 'अमुष्मै नमोऽमुष्मै नमः' 
 
इति ॥ 
 
व्याहृतीभिः 

 > 'पुरुषमुद्वासयामि' 

इत्युद्वास्याऽथाऽपूपं दद्यादष्टाचत्वारिंशत् ॥  
 
 > एकवारमर्चयित्वा कुष्ठरोगी क्षयरोगी ॥   
 बन्धाद्विमुच्यते बद्धो रोगी रोगाद्विमुच्यते ॥ 
 
इत्याह भगवान् बोधायनः॥

## प्रयोगः

अथ प्रयोगः ॥ कर्ता रविवासरे प्रातर्नित्यकर्म कृत्वा शुचौ देशे गोमयेन गोचर्ममात्रं स्थण्डिलमुपलिप्य, तन्मध्ये सिकताभिर्वर्तुलं चतुरश्रं वा रविमण्डलं विलिख्य, आचम्य प्राणानायम्य देशकालौ सङ्कीर्त्य, 

> “ममेह जन्मनि जन्मान्तरे वा कृतकायिक-वाचिक-मानसिकादि-समस्तपातकवशाद्देहे समुत्पन्नोत्पत्स्यमान-कुष्ठ-क्षय-राजयक्ष्मापस्मार-अर्धाङ्ग-सर्वाङ्गसन्धि-धनुर्वात-हृद्रोगादि  समस्ताऽसह्यरोगनिवृत्त्या दीर्घायुरारोग्यप्राप्त्यर्थं (कारागारवासादिप्राप्तबन्धननिवृत्त्यर्थं) श्रीपरमेश्वरप्रीत्यर्थं रविपरिचर्या करिष्ये"  

इति सङ्कल्प्य, 

गणपतिं सम्पूज्य, रविमण्डले 

> ‘रवये नमः आसनं कल्पयामि' 

इति दर्भद्वयकृतं प्रागग्रं कूर्चं निधाय, 

> “घृणिः सूर्य आदित्यो न प्रभावात्यक्षरम् । मधु क्षरन्ति तद्रसम् । सत्यं वै तवसमापो ज्योतीरसोऽमृतं ब्रह्म भूर्भुवस्सुवरोम्" 

इति रविमावाह्य । 

ताम्रपात्रे-शुद्धजलं प्रपूर्य, रक्तगन्धं रक्तपुष्पं रक्ताक्षतान्निक्षिप्य, 

> ‘इमम्मे गङ्गे॰ मया' 

इत्यभिमन्त्र्य, 

तासामेकदेशं पात्रान्तरेणादाय 

> "हꣳ सः शुचिषत॰” 

इति पाद्यं दत्वा, 

> “आसत्येन॰ विपश्यन्" 

इत्यष्टाचत्वारिंशद्वारमर्घ्यं दद्यात् ॥ 

> “अग्निर्मूर्धा॰' 

इत्याचमनीयम् ॥ 

> “आपो हि ष्ठा" 

इति तिसृभिः, 

“हिरण्यवर्णाः॰" 

इति चतसृभिः, 

> “पवमानः सुवर्जनः॰" 

इत्येतेनानुवाकेन मार्जयित्वाऽद्भिस्तर्पयति - 

> ॐ धातारं तर्पयामि। विधातारं॰ । अर्यमणं॰ । मित्रं॰ । वरुणं॰ । भगवन्तं॰ । ह्सं॰ । पूषणं॰ । पर्जन्य॰ । विवस्वन्तं॰ । इन्द्र॰ । रविं तर्पयामि ॥ 

इति तर्पयित्वा, 

। ॐ धात्रे नमः । विधात्रे॰ । अर्यम्णे॰ । मित्राय॰ । वरुणाय॰ । भगवते॰ । हंसाय॰ । पूष्णे॰ । पर्जन्याय॰ । विवस्वते॰ । इन्द्राय॰ । रवये नमः॥ 

इति द्वादश नाममन्त्रैरभ्यर्च्य, 

> “युवं वस्त्राणि॰" 

इति वस्त्रं, 

> "यज्ञोपवीतं॰" 

इति यज्ञोपवीतं, 

> “गन्धद्वारा॰" 

इति गन्धं, 

> “आयने ते॰" 

इति रक्तपुष्पाणि, 

> 'वनस्पतिरसोत्पन्नो॰' 

इतिधूपं, 

> “ज्योतिश्शुक्रश्च॰" 

इति दीपञ्चसमर्प्य 

> “देवस्य त्वा॰” 

इति अपूपं निवेद्य, पानीयमाचमनीयञ्च दत्वा, 

> पूगीफलसमायुक्तं॰ 

इति ताम्बूलं, 

> हिरण्य गर्भगर्भस्थं॰ 

इति दक्षिणां, 

> विश्वतश्चक्षुः॰ 

इति नीराजनं, 

> "भास्कराय विद्महे महद्युतिकराय धीमहि । तन्नो आदित्यः प्रचोदयात्" 

इति मन्त्रपुष्पं॰ ॥ 

> यानि कानि च॰ 

इति प्रदक्षिणाः ॥ 

> 'धात्रे नमः' 

इत्यादि नाममन्त्रैर्द्वादश नमस्कारान्कृत्वा, 

> उद्यन्नद्य मित्रमहः । सपत्नान्मे अनीनशः।  
दिवैनान्विद्युता जहि । निम्रोचन्नधरान्कृधि ॥ १ ॥   
उद्यन्नद्य वि नो भज। पिता पुत्रेभ्यो यथा ।   
दीर्घायुत्वस्य हेशिषे । तस्य नो देहि सूर्य ॥ २ ॥  
उद्यन्नद्य मित्रमहः । आरोहन्॰ ॥ ३ ॥ 
शुकेषु मे॰ ॥ ४ ॥  
उद्गादयमादित्यः॰ ॥ ५ ॥  

इत्येतैर्मन्त्रैः प्रार्थयेत् ॥ 

> यस्य स्मृत्येति विष्णुं स्मृत्वा अनेन पूजनेन भगवान् श्रीरविः प्रीयताम् ॥ 

इति समर्प्य, 

> “ओं भूर्भुवः सुवः पुरुषं रविं मुद्वासयामि" 

इत्यावाहितदेवतामुद्वास्य ब्राह्मणं सम्पूज्य, अष्टाचत्वारिंशत्सङ्ख्याकानपूपान् दक्षिणाञ्च दत्वाऽऽशिषो गृह्णीयात् ॥ 

एवमेव अष्टाचत्वारिंशद्रविवारेषु कुर्यात् ॥ 