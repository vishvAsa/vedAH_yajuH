+++
title = "१० ब्रह्मचारिणामग्निकार्यविधिः"

+++
अथ ब्रह्मचारिणामग्निकार्यविधिः 

बो० गृ० सू० (२-५-२६)  

“एतस्मिन्नेवाग्नौ (उपनयनाग्नौ) व्याहृतीभिः सायम्प्रातः समिधोऽभ्यादध्यात्”  

इति ॥  

बो० प० सू० (१-१६-५)  

" स एष उपनयनप्रभृति व्याहृतीभिः समिद्भिर्हूयत आसमावर्तनात् । समावर्तनप्रभृति आज्येन व्याहृतिभिरेव हूयत आपाणिग्रहणात्"। 

इति ॥  

बो० शे० सू० (२-११-७)- अथैनमग्निमुपसमाधाय प्रोक्षणीः संस्कृत्य परिसमूह्य परिषिच्य व्याहृतीभिः समिध आधापयति । षोढा विहितेनोपस्थापयति । तदाऽऽग्नेयं भस्म सङ्गृह्य वामपाणितले निक्षिप्य 'मानस्तोके' इत्यद्भिः संसृज्य ‘शन्नो देवीरभिष्टय' इति सम्मेल्य तिर्यक्त्रिपुण्ढ्रमेकपुण्ढ्रं वा ब्राह्मणस्य, वर्तुलाकारं राजन्यस्य, अर्धचन्द्राकृतिं वैश्यस्याङ्गानि सन्धापयति । 'सरस्वती' इति शिरसि, 'मेधावी' इति ललाटे, 'तेजस्वी' इति वक्षसि, 'वर्चस्वी' इति दक्षिणेंऽसे, 'ब्रह्मवर्चसी' इति उत्तरेंऽसे, 'आयुष्मान्' इति ग्रीवायाम् , 'अन्नाद' इति पिठरे, ‘स्वस्तिभूयासम्' इति शिरसि । अन्येषां स्त्रीणां वा ऊर्ध्वपुण्ढ्रम् । प्रोक्षणीषु करं प्रक्षाल्य नमस्कृत्य प्रोक्षणीशेषं गेहस्योपरिष्टात् निनयेदित्याह भगवान्बोधायनः ॥


## प्रयोगः


अथ प्रयोगः 

दर्भेषु प्राङ्मुख उपविश्य हस्ते पुष्पाक्षतादि गृहीत्वा लौकिकाग्नौ " ॐ उपावरोह जातवेदः पुनस्त्वम् । देवेभ्यो हव्यं वहनः प्रजानन् ॥ आयुः प्रजाँरयिमस्मासु धेहि । अजस्रो दीदिहि नो दुरोणे" ॥ इति स्वात्मसमारोपितमग्निमागतं भावयन् “ॐ भूर्भुवःसुवरोम्" अग्निं प्रतिष्ठापयामि इति प्रक्षिपेत् ॥ आचम्य प्राणानायम्य मम उपात्तदुरितक्षयद्वारा श्रीपरमेश्वरप्रीत्यर्थं प्रातरग्निकार्यं करिष्ये इति सङ्कल्प्य, अग्निं प्रदक्षिणं परिसमूहति- “ॐ जुषस्व नः समिधमग्ने अद्यशोचा बृहद्यजतं धूममृण्वन् । उपस्पृश दिव्यँरसानस्तूपैः सँरश्मिभिस्तस्तनः सूर्यस्य" इति ॥ अथ परिषिञ्चति- 'ॐ अदितेऽनुमन्यस्व' इति दक्षिणतः प्राचीनम् । ॐ अनुमतेऽनुमन्यस्व' इति पश्चादुदीचीनम् । ॐ सरस्वतेऽनुमन्यस्व' इत्युत्तरतः प्राचीनम् । ॐ 'देव सवितः प्रसुव' इति समन्तं प्रदक्षिणम् । अथाग्निमैन्द्राद्यष्टदिक्षु पुष्पाक्षतैरलङ्करोति- 'ॐ अग्नये नमः । ॐ जातवेदसे० । ॐ सहोजसे० । ॐ अजिराप्रभवे० । ॐ वैश्वानराय० । ॐ नर्यापसे० । ॐ पतिराधसे० । ॐ विसर्पिणे० ' ॥ इत्यक्षतैरभ्यर्च्य, अग्निं प्रज्वलितं वन्दे जातवेदं हुताशनम् । सुवर्णवर्णमनलं समिद्धं विश्वतोमुखम् , ॥ इति प्रणम्य, प्रोक्षणीः संस्कृत्य, तज्जलेन चतस्रः समिधः प्रोक्ष्य अभ्यादधाति- ॐ भूः स्वाहा अग्नय इदं न मम । ॐ भुवः स्वाहा वायव इदं न मम । ओँसुवः स्वाहा सूर्याय इदं न मम । ॐ भूर्भुवःसुवः स्वाहा प्रजापतय इदं न मम इति ॥ पुनः पूर्ववत्- 'जुषस्वनः' इति परिसमूह्य 'अदितेऽन्वमँस्थाः । अनुमतेऽन्वमँस्थाः । सरस्वतेऽन्वमँस्थाः । देवसवितः प्रासावीः । इति तथैव परिषिच्याथैनँसमिधमाधायोपतिष्ठते- 'यत्तै अग्ने तेजस्तेनाहं तेजस्वी भूयासम् । यत्ते अग्ने वर्चस्तेनाहं वर्चस्वी भूयासम् । यत्ते अग्ने हरस्तेनाहँहरखी भूयासम् । मयि मेधां मयि प्र॒जां मय्य॒ग्निस्तेजो दधातु । मयि मेघां मयि प्र॒जां मयीन्द्र इन्द्रियं दधातु । मयि मेधां मयि प्र॒जां मयि सूर्यो भ्राजो दधातु ।' इति ॥ अथोपविश्याग्नेयं भस्म- 'मानस्तोके तनये मा न आयुषि मा नो गोषु मा नो अश्वेषु रीरिषः । वीरान्मा नो रुद्र भामितोऽवधीह॒विष्म॑न्तो नमसा विधेम ते ।' इति वामपाणितले गृहीत्वा- 'शन्नो देवीरभिष्टय आपो भवन्तु पीतये । शं यो रभिस्रवन्तु नः ।' इत्यद्भिः सम्मिश्र्याङ्गुष्ठानामिकाभ्यामालोड्य- 'सरस्वती' इति शिरसि, 'मेधावी' इति ललाटे, 'तेजस्वी' इति बक्षसि, 'वर्चस्वी' इति दक्षिणेंऽसे, 'ब्रह्मवर्चसी' इत्युत्तरेंऽसे, 'आयुष्मान्' इति ग्रीवायां, 'अन्नादः' इति पिठरे, 'स्वस्ति भूयासं' इति शिरसि च त्रिपुण्ड्रमेकपुण्ड्रं वा धृत्वा करं प्रक्षाल्य- 'श्रद्धां मेधां यशः प्रज्ञां विद्यां बुद्धिं श्रियं बलम् । आयुष्यं तेज आरोग्यं देहि मे हव्यवाहन ॥” इत्याशिषः प्रार्थयित्वा, अमुकप्रवरान्वितेत्यादिनाऽभिवाद्य- 'अनेन प्रातरग्निकार्यकर्मणा श्रीपरमेश्वरः प्रीयताम्' इति कर्मेश्वराय समर्प्य- 'ॐ या ते अग्ने यज्ञिया तनूस्तयेह्यारोहात्मात्मानम् । अच्छा वसूनि कृण्वन्नस्मे नयाँ पुरूणि । यज्ञो भूत्वा यज्ञमासीद स्वां योनिम् । जातवेदो भुव आ जाय॑मानः सक्षय एहि' इत्यग्निमात्मनि समारोप्य, प्रोक्षणीशेषं गेहस्योपरिष्टान्निनयेत् । 'तद्विष्णोः परमं पदं ... चक्षुराततम्' इति विष्णुं स्मृत्वा द्विराचामेत् ॥  

इत्यग्निकार्यप्रयोगः ॥




