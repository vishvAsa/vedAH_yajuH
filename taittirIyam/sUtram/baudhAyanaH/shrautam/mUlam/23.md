+++
title = "२३"

+++
त्रयोविंशः प्रश्नः

अथातो इष्टिकल्पं व्याख्यास्यामः ॥

स ह स्माह बौधायनः पञ्चदशसामिधेनीकाः
स्युर्वार्त्रघ्नावाज्यभागावुच्चैर्देवता
इत्यत्रो ह स्माह शालीकिः सप्तदशसामिधेनीकाः
स्युर्वृधन्वन्तावाज्यभागावुपाँ
शुदेवता इति ॥

याजमानस्य करण इति ॥

सँसिद्धमिष्टिपथे याजमानं कुर्यादिति बौधायनः

कुर्याद्यथावकाशं याजमानमिति शालीकिः ॥

अग्नये पथिकृते पुरोडाशमष्टाकपालं निर्वपेद्यो दर्शपूर्णमासयाजी
सन्नमावास्यां वा पौर्णमासीं वातिपादयेदिति ॥

स ह स्माह बौधायनः पाथिकृतं निरुप्य वैश्वानरं
द्वादशकपालमनुनिर्वपेदथातिपन्नां
प्रतियजेदित्यत्रो ह स्माह शालीकिः पाथिकृतं निरुप्य वैश्वानरं द्वादशकपालँ
समानतन्त्रमनुनिर्वपेन्न चातिपन्नां प्रतियजेदित्यन्यतरेणैव सहातिपन्नां
प्रतियजेदित्यौपमन्यवोऽत्रो ह स्माहाञ्जीगविर्वि वा एतस्य
यज्ञश्छिद्यते यस्य तन्त्रे प्रततेऽन्यत्तन्त्रं
प्रतायते

य एवैषोऽच्युत आग्नेयोऽष्टाकपालस्तमेव पौर्णमास्यां वामावास्यायां वा
पाथिकृतं कुर्यान्न चातिपन्नां प्रतियजेदिति ॥

अग्नये व्रतपतये पुरोडाशमष्टाकपालं निर्वपेद्य आहिताग्निः सन्नव्रत्यमिव
चरेदिति ॥

 

आधानप्रभृत्येवैतदुक्तं भवतीति बौधायनोऽन्वाहितेषु चैवोपसमाहितेषु
चाग्निष्विति शालीकिः ॥

अग्नये रक्षोघ्ने पुरोडाशमष्टाकपालं निर्वपेद्यँरक्षाँसि सचेरन्निति ॥

हुत्वाग्निहोत्रमिष्टिँसँस्थापयेदिति बौधायनः

सँस्थितायामिष्ट्यामग्निहोत्रं जुहुयादिति शालीकिः ॥

अग्नये रुद्र वते पुरोडाशमष्टाकपालं निर्वपेदभिचरन्निति ॥

स ह स्माह बौधायनो लोहितोष्णीषा लोहितवाससश्चर्त्विजः प्रचरेयुरिति

याज्यापुरोऽनुवाक्याभ्यामेवैतदुक्तं भवतीति शालीकिः ॥

अग्नये सुरभिमते पुरोडाशमष्टाकपालं निर्वपेद्यस्य गावो वा पुरुषा वा
प्रमीयेरन्यो वा बिभीयादिति ॥

स ह स्माह बौधायनः प्रोक्षणीषु च गन्धानावपेयुर्गन्धवन्तश्चर्त्विजः
प्रचरेयुरिति

याज्यापुरोऽनुवाक्याभ्यामेवैतदुक्तं भवतीति शालीकिः ॥

अग्नये कामाय पुरोडाशमष्टाकपालं निर्वपेद्यं कामो नोपनमेदिति ॥

स ह स्माह बौधायनो या तत्राम्नाता स्यात्तां चेन्निर्वपतः कामो न
समृध्येताथैवं कुर्यादित्येषैव सार्वकामिकी स्यादिति
शालीकिः

कामेकाम एषा स्यादित्यौपमन्यवः ॥

अग्नये ज्योतिष्मते पुरोडाशमष्टाकपालं
निर्वपेद्यस्याग्निरुद्धृतोऽहुतेऽग्निहोत्र
उद्वायेदिति ॥

 

सूत्रँशालीकेरत्रो ह स्माह बौधायनो
मन्थनमधिमन्थनमुपसमिन्धनमित्येतान्मन्त्रान्निगदेदिति
॥

वैश्वानरं द्वादशकपालं निर्वपेत्पुत्रे जात इति ॥

स ह स्माह बौधायन उत्थितायां निर्दशायां वैश्वानरं द्वादशकपालं निर्वपेत्सँ
स्रावस्य च कुमारं प्रलेहयेदिति

जातमेव विदित्वेति शालीकिर्न च सँस्रावस्य कुमारं प्रलेहयेदित्यनन्तरे
पर्वणीत्यौपमन्यवः १

 

विपर्यस्तहविषीति ॥

मारुतः प्रथमं मन्त्रकर्म लभेतेति बौधायनोऽवदानत इति शालीकिः

प्रदानत इत्यौपमन्यवश्चातुष्प्राश्यादित्यौपमन्यवीपुत्रः ॥

वैश्वानरं द्वादशकपालं निर्वपेदायतनं गत्वेति ॥

यत्रैव यतिष्यमाणः स्यात्तदायतनं तद्गत्वा वैश्वानरं द्वादशकपालं
निर्वपेदिति बौधायनः

स्वस्थानेष्वेवाग्निष्विति शालीकिः ॥

यया रज्ज्वोत्तमां गामाजेदिति ॥

सूत्रं बौधायनस्येमां तेऽसौ प्राहैषीदित्येव ब्रूयादिति शालीकिः ॥

 

बलबजानपीध्मे सन्नह्येदिति ॥

सूत्रं बौधायनस्य

बलबजानामप्यत्र बर्हिः सन्नद्धं भवतीति शालीकिः ॥

आग्नावैष्णवमेकादशकपालं निर्वपेदभिचरन्निति ॥

सूत्रं बौधायनस्य

प्रत्यभिचरन्तमेव विदित्वेति शालीकिः ॥

सारस्वतमाज्यमिति ॥

मन्त्रनिरुप्तमेतद्घृतँस्यादिति बौधायनस्

तूष्णीकमिति शालीकिः

कालेकाल एवैनद्ध्रुवाव्याद्गृह्णीयादित्यौपमन्यवः ॥

अध्वरकल्पायामिति ॥

स ह स्माह बौधायन इडान्तं प्रथमं तन्त्रं कुर्यादेवं द्वितीयं तृतीयेन
सहावशेषं वर्तयेदित्यत्रो ह स्माह शालीकिरा प्रणीनात्प्रथमस्य
तन्त्रस्य परिशाययेदेव द्वितीयमेव तृतीयं तृतीयेन सहावशेषं
वर्तयेदिति

सपूर्णपात्रविष्णुक्रमा इत्यौपमन्यवः ॥

यो ब्रह्मवर्चसकामः स्यात्तस्मा एतँसोमारौद्रं चरुं तिष्यापूर्णमासे
निर्वपेदिति ॥

 

उपवसथीयेऽहन्निर्वपेदिति बौधायनो यजनीयेऽहन्निति शालीकिः ॥

आज्यं प्रोक्षणमाज्येन मार्जयन्त इति ॥

उदकुम्भ आज्यस्रुवं प्रत्यस्येदिति बौधायनः

प्रोक्षणं चैव मार्जनं चाज्येन कुर्यादथेतरदद्भिः कुर्यादिति
शालीकिर्यत्किं चाद्भिः कायँर्स्यात्सर्वं
तदाज्येन कुर्यादित्यौपमन्यवः ॥

यदि बिभीयाद्दुश्चर्मा भविष्यामीति सोमापौष्णं चरुं निर्वपेदिति ॥

विज्ञातेषु रूपेषु निर्वपेदिति बौधायनः

पुरस्तादेव शङ्कमान इति शालीकिः ॥

अर्धेष्विति ॥

सँस्थितायामिष्ट्यामर्धानभ्यादध्यादिति बौधायनोऽत्रैव परिशयीरन्निति
शालीकिः २

 

विपर्यस्तहविषीति ॥

मारुतः प्रथमं मन्त्रकर्म लभेतेति बौधायनोऽवदानत इति शालीकिः

प्रदानत इत्यौपमन्यवश्चातुष्प्राश्यादित्यौपमन्यवीपुत्रः ॥

मारुतीभ्याँहोता यजतीति ॥

स ह स्माह बौधायन आदित एव होता मरुत आवाहयेदनुवाचनतोऽध्वर्युरिति

याज्यापुरोऽनुवाक्याभ्यामेवैतदुक्तं भवतीति शालीकिः ॥

आदित्येभ्यो भुवद्वद्भ्यश्चरुं निर्वपेद्भूतिकाम इति ॥

सूत्रँशालीकेरत्रो ह स्माह बौधायनः सर्वाः सपदाः सर्वाः ससावित्राः सर्वाः
समयूखेध्मा इति ॥

पदपाँसूनाँहरण इति ॥

सूत्रँशालीकेरत्रो ह स्माह बौधायनः समस्तेनैवास्य मन्त्रेण पदपाँ
सून्हृत्वोत्तर वर्ग्य आवपेद्

अथ तूष्णीमुरस्यनुनिनयेदिति ॥

शतँसुवर्णानि कृष्णलानि भवन्तीति ॥

सूत्रं बौधायनस्योपशतान्येवैतानि स्युरिति शालीकिः परिहारयेच्चैषामिति ॥

चत्वारिचत्वारि कृष्णलान्यवद्यति चतुरवत्तस्याप्त्या इति ॥

स ह स्माह बौधायनो यान्यवत्तानि स्युर्जुहुयादेव तान्यथ यानि भक्षार्थानि
स्युस्तद्व्यवगृहीतान्येव तानि स्युरथेतराणि समावच्छो
विभजेरन्नित्यत्रो ह स्माह
शालीकिर्यान्यवत्तानि स्युर्जुहुयादेव तान्यथ
यानि भक्षार्थानि स्युस्तद्व्यवगृहीतान्येव तानि स्युरथेतराणि
प्राशित्रहरण ओप्य ब्रह्मणे परिहारयेदिति ॥

यः पापयक्ष्मगृहीतः स्यात्तस्मा एतमादित्यं चरुममावास्यायां निर्वपेदिति ॥

उपवसथीयेऽहन्निर्वपेदिति बौधायनो यजनीयेऽहन्निति शालीकिः ॥

 

साङ्ग्रहण्यै परिधिष्विति ॥

ऐष्टिकैः परिधाय पौरोडाशिकैः परिदध्यादिति बौधायनोऽइष्टिकैरेवेति शालीकिः ॥

आहुतीनाँहोम इति ॥

सूत्रँशालीकेरत्रो ह स्माह बौधायन औदुम्बरैः पात्रैरेता
आहुतीर्जुहुयाद्धुत्वा चैतानि
पात्राण्यत्रैवानुप्रहरेदिति ॥

आज्यस्यावेक्षण इति ॥

सूत्रं बौधायनस्य

यन्नवमैत्तन्नवनीयमभवदित्येतैरेवाज्यमवेक्षितमुत्पुनुयादिति शालीकिः ३

 

यावतोऽश्वान्प्रतिगृह्णीयात्तावतो वारुणाँ
श्चतुष्कपालान्निर्वपेदेकातिरिक्तानिति
॥

स ह स्माह बौधायनो वैश्वानरेणैकं प्रतिगृह्णीयादेवं द्वौ

गणं तु प्रतिगृह्य कुर्वीत बहुषु वारुणानेकातिरिक्तानित्यत्रो ह स्माह
शालीकिर्वैश्वानरेणैकं प्रतिगृह्णीयान्न तु द्वौ

गणं तु प्रतिगृह्य कुर्वीत न तु द्वयोर्बहुषु वा वारुणानेकातिरिक्तानिति ॥

 

आमिक्षायै मन्त्रामन्त्र इति ॥

मन्त्रवती स्यादिति बौधायनस्

तूष्णीकेति शालीकिः ॥

पुनः समूहति समूह्यावद्यतीति ॥

सूत्रं बौधायनस्यैतैरेव मन्त्रैः प्रतिसमूह्यावद्येदिति शालीकिः ॥

त्रयस्त्रिँशत्कपालं पुरोडाशं निर्वपतीति ॥

सूत्रं बौधायनस्य

सन्दिग्धपुरोडाश एवैष स्यादिति शालीकिः ॥

वर्षाहूस्तम्बस्याभिहोम इति ॥

सूत्रं बौधायनस्य

यत्रैव वर्षाहूस्तम्बः स्यात्तद्गच्छेदिति शालीकिः ॥

कृष्णाजिनस्यावधवन इति ॥

अन्तर्वेदि तिष्ठन्कृष्णाजिनमवधुनुयादिति बौधायनो बहिर्वेदीति शालीकिः ॥

अञ्जःसवकारीर्यै करण इति ॥

कुर्यादिति बौधायनो न कुर्यादिति शालीकिः ॥

सँसर्गे प्रायश्चित्तकरण इति ॥

सूत्रमाचार्ययोरत्रो ह स्माहौपमन्यवो यो नु खल्वाहवनीयोऽत एवैष उद्धृतो
भवति

ग्रामयोनिरन्वाहार्यपचनस्

तत्रतत्र नास्ति प्रायश्चित्तम्प्रशस्तो हि वृथाग्निसँसर्ग इति ॥

इतीन्न्वा इमा इष्टयो व्याख्याताः ४

 

अभिक्रामं जुहोतीति ॥

कियति नु खल्वेतदुक्तं भवतीति ॥

पञ्च प्रयाजा इति बौधायनो यत्प्राक्शालाया इति शालीकिः ॥

यदि पशोरवदानं नश्येदाज्यस्य प्रत्याख्यायमवद्येदिति ॥

स ह स्माह बौधायनो यदि पशोरवदानं नश्येद्यद्येकं यदि द्वे आज्यस्य
प्रत्याख्यायमिष्ट्वा तत्कृत्वा पुनर्यजेतेत्यत्रो ह
स्माह शालीकिर्यदि पशोरवदानं नश्येद्यद्येकं यदि द्वे आज्यस्य
प्रत्याख्यायमिष्ट्वा तत्कृत्वा कृतमेव मन्येताथ यदि भूयोऽथैवं
कुर्यादिति ॥

सँसव इति ॥

यत्र क्वच नाव्या वा नदी स्यादन्तरेणोदयक्ष्मवती वासँसवस्तत्रेति बौधायनो
यत्र क्वचन शब्दा न सँसृज्येरन्नसँसवस्तत्रेति शालीकिर्यत्र
क्वचनान्तरेणेयादसँसवस्तत्रेत्यौपमन्यवः

प्रस्थयोरेव जनपदयोरसँसवस्तत्रेत्यौपमन्यवीपुत्रो 

नाविद्विषाणयोः सँसवो विद्यत इति छागलेयब्राह्मणं भवतीत्याञ्जीगविः ॥

अभिभूतीनाँहोम इति ॥

आध्वरा हुत्वा सात्त्रायणिका जुहुयादिति बौधायनः

सात्त्रायणिका एवेति शालीकिः ॥

दीर्णप्रवृत्तेष्विति ॥

सूत्रँशालीकेरत्रो ह स्माह बौधायनो याभ्यामेतदृग्भ्यां
पूतभृदाधवनीययोर्जुहुयात्ताभ्यां
ग्रहेग्रहे जुहुयादथ तूष्णीँसँस्रावमवनयेदिति ॥

नित्ये ग्रहणे वैष्णवीमृचमनुवर्तयतीति ॥

सूत्रं बौधायनस्य

पृषदाज्य एवैषानुवर्तयितव्या भवतीति शालीकिः ॥

स उक्थमुक्थं वैव प्रतिगीर्योक्थशा इत्याह सवनँसवनं वेति ॥

पूर्वः कल्पो बौधायनस्योत्तरः शालीकेः ॥

पृष्ठ्यग्रहाणां ग्रहण इति ॥

सूत्रँशालीकेरत्रो ह स्माह बौधायनो यत्र क्वचैतान्यहानि
सङ्गच्छेयुर्गृह्णीयादेव तत्र
पृष्ठ्यग्रहानिति

संवत्सर एवैते दृष्टा भवन्ति

संवत्सर एवैनान्गृह्णीयादित्यौपमन्यवः ॥

 

पृष्ठ्यग्रहाणां भक्षण इति ॥

स ह स्माह बौधायनोऽनुसवनभक्षेण चैवैनान्भक्षयेन्नित्येन चेति

नित्येनैवेति शालीकिः ॥

अँशूनां प्रवृँहण इति ॥

एकैकशः प्रवृहेदिति बौधायनः

सर्वान्सहेति शालीकिः ५

 

आधवन इति ॥

व्यतिचारमाधुनुयादिति बौधायनो यथाधवित्रमिति शालीकिर्मेक्षयेदित्यौपमन्यवः
॥

अँशोर्होम इति ॥

सूत्रं शालीकेरत्रो ह स्माह बौधायनो
याभ्यामेतदृग्भ्यामुपस्पृशेत्ताभ्यामेनं
जुहुयादथ तूष्णीमुपस्पृशेदिति ॥

पृश्निग्रहाणां ग्रहण इति ॥

पूर्वः कल्पो बौधायनस्योत्तरः शालीकेः ॥

तेन कक्षमुपोषतीति ॥

सूत्रं बौधायनस्यापूपेनैवाप्यत्र कक्षमुपोषेदिति शालीकिः ॥

ऋषभो गोषु जीर्यतीति ॥

सूत्रँशालीकेरत्रो ह स्माह बौधायनो यमप्यन्यं बहिस्तन्त्रात्पशुमालभेत
तत्राप्येतानि कुर्यादुपाकरणीययोर्वपायां देवतास्विति ॥

 

अष्टापद्यै गर्भस्य वसाहोम इति ॥

सूत्रं बौधायनस्य

न गर्भस्य वसाहोमं जुहुयादिति शालीकिर्न च गर्भस्य वसाहोमं जुहुयान्नेडां न
स्विष्टकृतमित्यौपमन्यवः ६

 

अजवशाया उपाकरण इति ॥

सूत्रं बौधायनस्य

वायव्ययैवैनामुपाकुर्यादिति शालीकिरत्रो ह स्माह ज्यायान्कात्यायनो
यथाप्युपाकरण उपाकरणं नुदत एवमेवाप्युत्तरे मन्त्रा
नुद्येरन्निति ॥

यदालब्धायामभ्रो भवतीति ॥

स ह स्माह बौधायनो यद्यहान्तश्रिता अकृष्णा मेघाः स्युः सँस्थापयेदेवाथ
चेत्कृष्णाः स्युरथैवं कुर्यादित्यत्रो ह स्माह शालीकिर्यद्यह
नादित्यमन्तर्दध्युः सँस्थापयेदेवाथ चेदेनमन्तर्दध्युरथैवं
कुर्यादिति

नालब्धायामसँस्थापनं विद्यत इति गौतमः ॥

जयेष्विति ॥

पूर्वः कल्पो बौधायनस्योत्तरः शालीकेः ॥

अभ्यातानेष्विति ॥

पूर्वः कल्पः शालीकेरुत्तरो बौधायनस्यात्रो ह
स्माहौपमन्यवोऽभ्यातानाञ्जयान्राष्ट्रभृत
इति स्रुवाहुतीरेवैता जुहुयाद्गच्छेयुश्च
दर्शपूर्णमासावभ्यातानाञ्जयान्राष्ट्रभृत
इति ॥

 

शम्यापरिधिष्विति ॥

शम्यैव शम्यापरिधीन्कुर्यादिति बौधायनः

प्राकृता एवैताः स्युरिति शालीकिः ॥

द्विःस्वाहाकारँराष्ट्रभृतो जुहोतीति ॥

विग्राहं जुहुयादिति बौधायनो द्वेद्वे स्रुवाहुती इति शालीकिः ॥

अधिदेवने जुहोति रथमुखे जुहोति रथनाड्यां जुहोतीति ॥

सूत्रं बौधायनस्यैतदग्नीनेवैतानि स्युरिति शालीकिः ॥

नैयग्रोध औदुम्बर आश्वत्थः प्लाक्ष इतीध्मो भवतीति ॥

सूत्रं बौधायनस्य

पृथगेवैतानीध्मान्यभ्यज्य पृथगभ्यादध्यादिति शालीकिः ॥

यद्वाचः क्रूरं तेन वषट्करोतीति ॥

सूत्रँशालीकेरत्रो ह स्माह बौधायन उदश्वित्क्षारमिश्रमर्कपर्णेन सह
जुहुयाद्जहीति वा कडिति वा वषट्कुर्यादिति ॥

 

प्रसव इति ॥

स ह स्माह बौधायन उभयेन प्रसौयाद्वासिष्ठीयाभिश्च सावित्रेण चेति

सावित्रेणैवेति शालीकिः ७

 

अतिक्रामेष्विति ॥

पूर्वः कल्पो बौधायनस्योत्तरः शालीकेः ॥

अतीमोक्षेष्विति ॥

पूर्वः कल्पः शालीकेरुत्तरो बौधायनस्य ॥

प्राणग्रहाणां ग्रहण इति ॥

सूत्रं बौधायनस्य

संवत्सर एवैते दृष्टा भवन्ति

संवत्सर एवैनान्गृह्णीयादिति शालीकिः ॥

तां दुग्ध्वा ब्राह्मणाय दद्याद्यस्यान्नं नाद्यादिति ॥

सूत्रँशालीकेरत्रो ह स्माह बौधायननः प्राक्चेद्विजिज्ञासायै निषीदेदथैवं
कुर्यादिति ॥

यस्याहवनीयेऽनुद्वाते गार्हपत्य उद्वायेदिति ॥

सूत्रँशालीकेरत्रो ह स्माह बौधायनः समस्तमेतमग्निँसते समुप्य दक्षिणेन
विहारं पर्याहृत्य गार्हपत्यस्यायतनाद्भस्मोद्वाप्य शकृत्पिण्डेन
परिलिप्य न्युप्योपसमाधाय
ज्वलन्तमाहवनीयमुद्धृत्याहवनीयस्यायतनाद्भस्मोद्वाप्य
शकृत्पिण्डेन परिलिप्य न्युप्योपसमाधाय समिद्वत्याहवनीये
षट्स्रुवाहुतीर्जुहुयादुद्बुध्यस्वाग्ने
त्वमग्ने सप्रथा असि मनो ज्योतिर्जुषतां तन्तुं तन्वन्नुदु त्यं चित्रमिति
॥

 

अतिरिक्तसोमेष्विति ॥

पूर्वः कल्पो बौधायनस्योत्तरः शालीकेः ॥

ध्रुवे परिहीणे प्रायश्चित्तकरण इति ॥

स ह स्माह बौधायनः प्राक्चेदवभृथाच्छन्दोगबह्वृचेषु लभेरन्नभ्यावर्त्तयेयु
स्तुतशस्त्राणि स्युस्तत्कृत्वा पुनर्यजेतेत्यत्रो ह स्माह शालीकिः
प्राक्चेदवभृथाच्छन्दोगबह्वृचेषु लभेरन्नभ्यावर्तयेयु
स्तुतशस्त्राणि स्युस्तत्कृत्वा कृतमेव मन्येतेति ॥

अह्नां ग्रहण इति ॥

सूत्रं बौधायनस्य

यदेवानन्तरमहः स्यात्तस्मिन्मैत्रावरुणाग्रान्ग्रहान्गृह्णीरन्निति शालीकिः
॥

यूपे विरूढे प्रायश्चित्तकरण इति ॥

सूत्रं बौधायनस्यान्तस्तन्त्रमेव यूपे विरूढे प्रायश्चित्तं कुर्यादिति
शालीकिः ॥

यस्य सोम उपदस्येत्सुवणिँर्रण्यं द्वेधा
विच्छिद्यर्जीषेऽन्यदाधुनुयाज्जुहुयादन्यदिति
॥

सूत्रं बौधायनस्य

सहिरण्या एवास्यात ऊर्ध्वं मुख्याश्चमसा हूयेरन्नभ्युन्नीयेरन्निति शालीकिः
॥

आदारसोमेष्विति ॥

सूत्रं बौधायनस्यादारसोमेनैवाप्यन्यमागमयेरन्निति शालीकिः ॥

 

आशिःष्विति ॥

आशिषोऽनुवर्तेरन्निति बौधायन एता एवाशिषः स्युरिति शालीकिः ८

 

अथातो द्वादशाहं व्याख्यास्यामः ॥

चिन्वीत द्वादशाहेऽग्निमिति बौधायनो न चिन्वीतेति शालीकिः ॥

अतिग्राह्या इति ॥

स ह स्माह बौधायनो गृहपतिरेवारण्योः समारोपयेदेतदतिग्राह्यस्य रूपं
भवतीत्यत्रो ह स्माह शालीकिः पृथगेवारणीषु
समारोपयेरन्गृहपतेरेव प्रथमस्य मथित्वा
ज्वलत्सु ज्वलतोऽपि विसृजेरन्नित्येतदतिग्राह्यस्य रूपं भवतीति ॥

सन्निवाप इति ॥

स ह स्माह बौधायनः सन्निवप्स्यन्तोऽग्नये ब्रह्मण्वते पुरोडाशमष्टाकपालं
निर्वपेयुरग्नये क्षत्रवतेऽग्नये क्षत्रभृत इत्यत्रो ह स्माह
शालीकिरग्निसंयोजनी खल्वेषेष्टिर्भवति

 

यत्रैवाग्निं चेष्यमाणः स्यात्तत्रैनां निर्वपेदित्यप्राजापत्यं
पशुपुरोडाशमनुवर्तयेतेत्यौपमन्यवः ॥

पवन इति ॥

एकैकश एवैनान्पवयित्वैकैकश उदानयेयुरिति बौधायनः

सकृदेवैनान्पवयित्वैकैकश उदानयेयुरिति शालीकिः

सकृदेवैनान्पवयित्वा सर्वान्सहोदानयेयुरित्यौपमन्यवः ॥

आर्षेयवरण इति ॥

स ह स्माह बौधायनो ये केचन समानगोत्रा अव्यवेता अन्यथागोत्राः
स्युरेकस्यार्षेयश्च वरण एव तेषां वरणँ
स्यादित्यत्रो ह स्माह शालीकिर्यदि चैव व्यवेता यदि
चाव्यवेताः समानगोत्रा एकस्यार्षेयवरण एव तेषां वरणँस्यादिति ॥

व्रतधुक्ष्विति ॥

समातच्य समावच्छो विभजेरन्निति बौधायनः

पृथगेवैषां व्रतदुघः स्युरिति शालीकिः ॥

 

षष्ठ्यामुपसद्युत्तरवेदिँसन्निवपन्तीति सूत्रमाचार्ययोरपि वैकादश्यामिति
विधिः ॥

वसतीवरीणामभिग्रहण इति ॥

सूत्रँशालीकेरत्रो ह स्माह बौधायनो यदि सातिशेषः कलशः
स्यात्तूष्णीमवनयेद्यद्यु वै
सर्वश एव लेपः समवनीतः स्यादथैवं कुर्यादिति शालीकिः ॥

सोऽत्र वैव यज्ञस्य पुनरालम्भं जपति यज्ञायज्ञीयस्य वा स्तोत्रे शंयुवाके
वेति ॥

पूर्वः कल्पो बौधायनस्योत्तरः शालीकिः ॥

विवर्तयन्ति परिधीननुप्रहरति प्रस्तरमिति ॥

सूत्रं बौधायनस्यानुप्रहरेदेवात्र प्रस्तरपरिधीनिति शालीकिः ९

 

निमील्याध्वर्युरुपाँशु जुहोतीति ॥

सूत्रं बौधायनस्यानन्वीक्षमाण एव जुहुयादिति शालीकिः ॥

 

शिल्पैरुपाकरण इति ॥

स ह स्माह बौधायन उभयेनोपाकुर्याद्बर्हिर्भ्यां च शिल्पैश्चेति

शिल्पैरेवेति शालीकिः ॥

न्यूङ्खन इति ॥

विराजां वा प्रतिपत्सु न्यूङ्खयति शस्त्रे वेति ॥

पूर्वः कल्पो बौधायनस्योत्तरः शालीकेः ॥

निर्मन्थ्यस्य मन्त्रामन्त्र इति ॥

मन्त्रवान्स्यादिति बौधायनस्

तूष्णीक इति शालीकिः ॥

दाक्षिणाँहोम इति ॥

स ह स्माह बौधायनो जुहुयादेवाहुतीर्जपेत्प्रत्ययमन्त्रानित्यत्रो ह स्माह
शालीकिर्जुहुयादेवाहुतीर्न तु प्रत्ययमन्त्राञ्जपेदिति

ये के च दक्षिणायुक्ता मन्त्राः स्युर्नैवैनानाद्रि येतेत्यौपमन्यवः १०

 

अविवाक्य इति ॥

अविवाक्यमेतदहर्भवतीति बौधायनो विब्रूयादेवेति शालीकिः ॥

ऋचामुद्धरण इति ॥

सूत्रं बौधायनस्य

यथाप्रकृतिमेवाध्वर्युः कुर्याद्छन्दोगबह्वृचा एव प्रतिकुर्वीरन्निति
शालीकिः ॥

 

सर्पण इति ॥

कृष्णाजिनान्तैः सर्पन्त उत्तरँहविर्धानमुपस्पृशेयुरिति बौधायनो
नोपस्पृशेयुरिति शालीकिः ॥

आग्रयणाग्रेष्विति ॥

वाचंयमोऽध्वर्युः पूर्वान्ग्रहस्थान्गृह्णीयादिति बौधायनो विसृष्टवागिति
शालीकिः ॥

स शुक्रं गृहीत्वा धारयति यावदितरौ ग्रहौ गृह्णातीति ॥

सूत्रं बौधायनस्य

यंयं गृह्णीयात्तन्तं परिमृज्य सादयेदिति शालीकिः ॥

ग्रहाधानेष्वनुसंव्रज्याया इति ॥

अनुसंव्रजेदिति बौधायनो नानुसंव्रजेदिति शालीकिः ॥

पशुकल्पेष्विति ॥

सर्वे कल्पा बौधायनस्याइन्द्रा ग्नपशून्येवाहीनरात्रिसत्त्राणि भवन्तीति
शालीकिः ॥

तेषां यानि समहाव्रतानि तानि साग्निचित्यान्यथेतराण्यौत्तरवेदिकानि
स्युरिति बौधायनोऽइकाहिकस्त्वेवाग्निरिति शालीकिः ॥

आक्षीयेष्विति ॥

अभिजिद्विषुवान्विश्वजिद्दशममहर्महाव्रतमित्येतान्याक्षीयन्ति भवन्तीति
बौधायनो 

यान्यन्यानि पृष्ठ्याभिप्लवेभ्य इति शालीकिर्यानि चान्यानि
पृष्ठ्याभिप्लवेभ्यो दशमाच्चाह्न
इत्यौपमन्यवः

प्रायणीयारम्भणीयावभिजिद्विषुवान्विश्वजिद्दशममहर्महाव्रतमुदयनीयोऽतिरात्र
इत्येतान्यष्टावाक्षीयन्ति भवन्तीति गौतमः ॥

पशुकल्पेष्विति ॥

सर्वे कल्पा बौधायनस्याइकादशिनपशून्येव सांवत्सरिकाणि सत्त्राणि भवन्तीति
शालीकिः ॥

वाणः शततन्तुर्भवतीति ॥

सूत्रं बौधायनस्य

वीणैवैषा तन्त्रीभिः शततमा स्यादिति शालीकिः ॥

अहर्गणे माहाव्रतिकानाँशिल्पानां करण इति ॥

कुर्यादिति बौधायनो न कुर्यादिति शालीकिः ॥

अहर्गणे शिखानामनुप्रवपण इति ॥

अनुप्रवपेरन्निति बौधायनो नानुप्रवपेरन्निति शालीकिः ११

 

द्विरात्र इति ॥

सूत्रं बौधायनस्य

यजनीयेऽहन्पूर्वमहर्भवत्युत्तरस्मिन्नुत्त्रमिति शालीकिः ॥

तस्मिन्नुन्नतो वेहद्वामन इति भवन्तीति ॥

उपैवैते नित्याः सहस्रे स्युरिति बौधायन एत एव सहस्रतमाः स्युरिति शालीकिः
॥

द्रो णकलशस्यावघ्रापण इति ॥

अन्तःपरिध्यवघ्रापयेदिति बौधायनो बहिःपरिधीति शालीकिः ॥

रूपाणाँहोम इति ॥

सूत्रं बौधायनस्याश्वमेधिकान्यप्यत्र रूपाणि जुहुयादिति शालीकिः ॥

उद्यत्स्तोमेष्विति ॥

पूर्वः कल्पो बौधायनस्योत्तरः शालीकेः ॥

औपसदानां पुरोडाशानां मन्त्रामन्त्र इति ॥

मन्त्रवन्तः स्युरिति बौधायनस्

तूष्णीका इति शालीकिराग्नेया एककपालाः स्रुवाहुत्या चैनान्सह
सकृज्जुहुयादित्यौपमन्यवः ॥

द्वयीर्गा उपकल्पयन्त इति ॥

सूत्रं बौधायनस्याजा अप्यत्रोपकल्पयीरन्निति शालीकिः ॥

 

उलूखलबुध्नो यूपो भवतीति ॥

सर्वान्कारान्कुर्यादिति बौधायनः

प्रोक्ष्यैनमुच्छ्रयेदिति शालीकिः ॥

प्रोक्ष्योपास्य यूपशकलमुच्छ्रयेदित्यौपमन्यवः ॥

पाँसूनामनुसँहरण इति ॥

धिष्णियेभ्य औदुम्बर्या अवटादुपरवेभ्य उत्करादुत्तरवेद्यै पाँसूननुसँ
हरेदिति बौधायनो नानुसँहरेदिति शालीकिः ॥

अथ यदि दीक्षोपसत्सु
प्रत्ययमाचक्षीरन्सम्प्रकीर्योदवसानीयाभिरिष्टिभिरिष्ट्वोत्तिष्ठेयुरिति
बौधायन एकाहँसुत्वोत्तिष्ठेयुरिति शालीकिर्नासँस्थाप्य पृष्ठ्यँ
षडहमुत्तिष्ठेयुरित्यौपमन्यवः १२

 

तेषामुत्थानेष्विति ॥

गच्छेयुरावभृथादिति बौधायनोऽप्सुषोमान्ता इति शालीकिर्ध्रुवान्ता
इत्यौपमन्यवः ॥

जनकसप्तरात्रोऽतिरात्रः पृष्ठ्यः षडह इति बौधायनः

पृष्ठ्यः षडहोऽतिरात्र इति शालीकिः ॥

 

दशरात्राय दीक्षिष्यमाणो दशहोतारँहुत्वा दशरात्राय दीक्षत इति ॥

सूत्रं बौधायनस्य

सप्तहोतारँहुत्वा दशहोतारं जुहुयादिति शालीकिः ॥

इति नु ब्राह्मणवान्॥

अथ गोबलदशरात्रोऽतिरात्रः पृष्ठ्यः षडहो वाजपेयो महाव्रतं
चातिरात्रश्चाष्टमेऽह्नि वाजपेयः ॥

तत्र देवसुवाँहविषां करण इति ॥

कुर्यादिति बौधायनो न कुर्यादिति शालीकिस्

त्रयस्त्रिँशस्य पशुपुरोडाशमनुवर्तेरन्नित्यौपमन्यवः ॥

विलुप्यमाने पृष्ठ्ये षडहे शिल्पानां करण इति ॥

कुर्यादिति बौधायनो न कुर्यादिति शालीकिः ॥

एकषष्टिरात्रे वैश्वकर्मणादित्ययोर्ग्रहण इति ॥

उत्तरे त्रिँशद्रा त्रे गृह्णीयादिति बौधायनः

संवत्सर एवैतौ दृष्टौ भवतः

संवत्सर एवैनौ गृह्णीयादिति शालीकिः ॥

औदुम्बरँषोडशिपात्रमिति ॥

सूत्रं बौधायनस्य

खादिरमेवेति शालीकिः ॥

अतिरात्रपशूनामुपाकरण इति ॥

सूत्रं बौधायनस्य

सारस्वतीमेवोपाकुर्यादिति शालीकिः ॥

 

षोडशिवतां चमसानां भक्षण इति ॥

व्यक्तान्भक्षयेदिति बौधायन इन्द्र पीतानिति शालीकिः ॥

रात्रिपर्यायेषु मुख्यानां चमसानामभिमर्शन इति ॥

सूत्रँशालीकेरत्रो ह स्माह बौधायन इन्द्रा य त्वापिशर्वरायेत्येव
मुख्यम्मुख्यं चमसमभिमृशेदिति ॥

आश्विनस्य मन्त्रामन्त्र इति ॥

मन्त्रवान्स्यादिति बौधायनस्

तूष्णीक इति शालीकिः ॥

आश्विनस्य चर्याया इति ॥

सूत्रँशालीकेरत्रो ह स्माह बौधायनः पुरस्तात्तिरोअह्नियानां चमसानां
चर्याया अमुत्राश्विनेन चरेदिति ॥

तिरोअह्नियानां चमसानां भक्षण इति ॥

अनुष्टुप्छन्दसा भक्षयेदिति बौधायनो जगतीच्छन्दसेति शालीकिः ॥

गुदतृतीयेष्विति ॥

एकादशधा कृत्वोपयष्टोपयजेदिति बौधायनोऽपच्छेदमिति शालीकिः

समस्तान्येवैनान्यनुप्रहृत्य सर्वैर्मन्त्रैरनुमन्त्रयेतेत्यौपमन्यवः १३

 

एकादशिन्यै सम्प्रदान इति ॥

सूत्रँशालीकेरत्रो ह स्माह बौधायन एकादशाग्नीषोमीया एकादश सवनीया
एकादशानुबन्ध्या इति ॥

 

उपशयस्य मन्त्रामन्त्र इति ॥

लभेत ग्रामे नारण्य इति बौधायनो लभेतारण्ये न ग्राम इति शालीकिर्नैव ग्रामे
नारण्य इत्यौपमन्यवः ॥

उपशयस्योपासन इति ॥

सूत्रं बौधायनस्यात्रैवोत्तरत उपास्येदिति शालीकिः ॥

पात्नीवतस्य परिलेखन इति ॥

शालामुखीयँशङ्कुमभिपरिलिखेदिति बौधायन उत्तरत एकादशिन्यै पात्नीवतं
मिनुयादिति शालीकिः ॥

त्वाष्ट्रस्य मन्त्रामन्त्र इति ॥

मन्त्रवान्स्यादिति बौधायनस्

तूष्णीक इति शालीकिः ॥

त्वाष्ट्रस्योत्सर्ग इति ॥

सूत्रँशालीकेरत्रो ह स्माह बौधायनोऽभिपर्यग्निकृतमेनमन्तरेण
चात्वालोत्करावुदङ्ङुपनिष्क्रमय्याद्भिरभ्युक्ष्य
यजमानस्याजास्वपिसृजेदिति ॥

त्वाष्ट्रस्य चर्याया इति ॥

उपाँशु चरेदिति बौधायन उच्चैरिति शालीकिः ॥

पुनश्चिताविति ॥

सूत्रँशालीकेरत्रो ह स्माह बौधायनो यमप्यग्निं
चिन्वानोऽपजानीयात्तस्मिन्नुपरि
पुनश्चितिं चिनुयादुत्तरतश्च यूपाद्यूपं मिनुयादिति ॥

 

कौण्डपायिनीयास्विष्टिष्विति ॥

अग्न्यन्वाधानप्रतिपत्का इडान्ताः सन्तिष्ठेरन्निति बौधायन
आज्यभागप्रतिपत्का इडान्ता इति शालीकिः

सपूर्णपात्रविष्णुक्रमा इत्यौपमन्यवः ॥

पिण्डपितृयज्ञस्य दान इति ॥

अहरहर्दद्यादिति बौधायन आदित अन्ततश्च मासस्येति शालीकिः १४

 

होतृणां व्याख्यान इति ॥

सग्रहानृतेस्वाहाकारानित्येकम्

ऋतेग्रहानन्तःस्वाहाकारानित्येकं सर्वानित्येकं ॥

पूर्वः कल्पो बौधायनस्योत्तरौ शालीकेः ॥

स पौर्णमासीषुपौर्णमासीषु जुह्वद्द्वादश कृत्वः संवत्सरे
जुहुयादित्येतदेकम्

अमावास्यापौर्णमासीष्वित्येतदेकं सर्वास्वित्येतदेकम्॥

पूर्वः कल्पो बौधायनस्योत्तरौ शालीकेः ॥

त्रयस्त्रिँशच्चिताविति ॥

सूत्रँशालीकेरत्रो ह स्माह बौधायनोऽग्निग्रहणँस्वयञ्चितिँ
श्वेतकृष्णयोरभिमर्शनमधिद्र वणमवद्र
वणमिति सर्वमेवैतत्कर्मावृता कुर्यादिति ॥

 

अहरहश्चिताविति ॥

सूत्रँशालीकेरत्रो ह स्माह बौधायनोऽग्निग्रहणँस्वयञ्चितिँ
श्वेतकृष्णयोरभिमर्शनमधिद्र वणमवद्र
वणमिति सर्वमेवैतत्कर्मावृता कुर्यादिति ॥

रथचक्रचितौ पुरीषस्योपधान इति ॥

पुरीषस्यान्तान्कुर्यादिति बौधायन इष्टकास्वेव पुरीषस्यान्तं गच्छेदिति
शालीकिः १५

 

रोहिते चर्मणीति ॥

सूत्रं बौधायनस्याप्यरोहितँस्यादिति शालीकिः ॥

उभयनीतस्य करण इति ॥

उभे ऋचौ द्विरभ्यावर्तयेदिति बौधायनः

सकृदेव ब्रुवन्द्विर्ब्रूयादिति शालीकिः ॥

 

प्राङ्सोमः प्रत्यङ्सोमः

प्रत्यङ्सोमः प्राङ्सोम इति ॥

पूर्वः कल्पो बौधायनस्योत्तरः शालीकेः ॥

सौत्रामणिकायै सुरायै सन्धान इति ॥

सूत्रमाचार्ययोरत्रो ह स्माहौपमन्यवो यत्रैव सुरा स्यात्तत एवाहारयेदिति ॥

सुराग्रहाणां ग्रहण इति ॥

सूत्रं बौधायनस्य

पयोग्रहानप्यत्र गृह्णीयादिति शालीकिः ॥

ताञ्जघनेन स्रुग्दण्डान्प्राचो वोदीचो वायातयतीति ॥

पूर्वः कल्पो बौधायनस्योत्तरः शालीकेः ॥

सुरासोमस्य सञ्चर इति ॥

दक्षिणेन हृत्वोत्तरेणावनयेदिति बौधायन उत्तरेण हृत्वा दक्षिणेनावनयेदिति
बौधायनिर्यत एवैनँहरेत्तत एवैनमवनयेदित्यौपमन्यवः ॥

पावमानीभिरुपस्थान इति ॥

पावमानीभिरुपस्थाय पितृणां याज्यानुवाक्याभिरुपतिष्ठेरन्निति बौधायनः

पितृणामेव याज्यानुवाक्याभिर्न पावमानीभिरिति शालीकिः ॥

अवभृथ इति ॥

सूत्रमाचार्ययोरत्रो ह स्माहौपमन्यवः शूलैश्च मासरेण चावभृथमवेयादिति ॥

आख्यातमुदकान्तस्य प्रत्यसनम्॥

आख्यातमाप्लवनम्॥

आख्यातँसमिधां करणं ॥

 

वैमृधस्यानुनिर्वपण इति ॥

सूत्रं बौधायनस्य

नानिष्ट्वा प्रथमसोमेनानुनिर्वपेदिति शालीकिः १६

 

पौर्णमासीमेव यजेत भ्रातृव्यवान्नामावास्यामिति ॥

उभयत्र पौर्णमासहविर्भिर्यजेतेति बौधायनो नामावास्यायां किञ्चन यज्ञरूपं
कुर्यादिति शालीकिः

पिण्डपितृयज्ञेन चरेदित्यौपमन्यवः ॥

साकम्प्रस्थायीयेन यजेत पशुकाम इति ॥

सूत्रँशालीकेरत्रो ह स्माह बौधायनः स्रुग्भ्यामेव पुरोडाशं जुहुयाच्चमसेन
सान्नाय्यमिति ॥

नागतश्रीर्महेन्द्रं यजेत

त्रयो वै गतश्रियः शुशुरुवान्ग्रामणी राजन्यस्

तेषां माहेन्द्रो देवतेति ॥

स योऽन्य एतेभ्यो महेन्द्र मियक्षेत स संवत्सरमिन्द्र मिष्ट्वा महेन्द्रे
ज्यां लभेतेति बौधायनोऽत एवापि संवत्सरमिन्द्र मिष्ट्वा महेन्द्रे
ज्यां लभेतेति शालीकिः ॥

संवत्सरमिन्द्रं यजेत

संवत्सरँहि व्रतं नातीति ॥

सूत्रँशालीकेरत्रो ह स्माह बौधायनो यस्याममावास्यायामादित इन्द्रं यष्टुं
प्रक्रामेत्संवत्सरे पर्यवेते तस्यां महेन्द्रं यजेत

 

सोऽत ऊर्ध्वं महेन्द्र याज्येव स्यादित्यत्रो ह स्माहौपमन्यवोऽभ्यारूढः
खल्वस्यैव संवत्सरो भवति यस्याममावास्यायामादित इन्द्रं यष्टुं
प्रक्रामेत्संवत्सरे पर्यवेते या ततः पूर्वामावास्या स्यात्तस्यां
महेन्द्रं यजेत

सोऽत ऊर्ध्वं महेन्द्र याज्येव स्यादिति ॥

दाक्षायणयज्ञेन सुवर्गकामो यजेत

पूर्णमासे सन्नयेन्मैत्रावरुण्यामिक्षयामावास्यायां यजेतेति ॥

सूत्रं बौधायनस्य

वैमृधमप्यत्रानुनिर्वपेदिति शालीकिः ॥

सान्नाय्यस्य भक्षण इति ॥

सूत्रँशालीकेरत्रो ह स्माह बौधायनो यजमान एवैतमर्धमासमनुनिधाय सान्नाय्यं
भक्षयेदिति ॥

आमिक्षायै मन्त्रामन्त्र इति ॥

मन्त्रवती स्यादिति बौधायनस्

तूष्णीकेति शालीकेः ॥

इडादधे चतुञ्चक्र उपाँशुयाजस्य करण इति ॥

कुर्यादिति बौधायनो न कुर्यादिति शालीकिः १७

 

बृहस्पतिसवे दाक्षिणानां होम इति ॥

अनुसवनं दाक्षिणानि जुहुयादिति बौधायनो माध्यन्दिन एव सवने दाक्षिणानि
जुहुयाद्ददामीत्येवेतरायोः सवनयोर्ब्रूयादिति शालीकिः ॥

 

हिरण्येन घृतमुत्पुनातीति ॥

मन्त्रनिरुप्तमेतद्घृतँस्यादिति बौधायनस्

तूष्णीकमिति शालीकिः ॥

अनुद्धते वेद्यै दक्षिणत आहवनीयस्य बृहत स्तोत्रं प्रत्यभिषिञ्चतीति ॥

सूत्रं बौधायनस्य

कृष्णाजिनमप्यत्रास्तृत्याभिषिञ्चेदिति शालीकिः ॥

माषैः पूर्णं कमण्डलुमिति ॥

सौवर्णः सौवर्णैर्माषैः पूर्णः स्यादिति बौधायनो मार्त्तिक एव
धान्यमाषैरिति शालीकिः ॥

सप्तदश मारुतीः पृश्नीर्वत्सतरीरालभत इति ॥

पृथगेवासां मनोताः स्युः पृथक्पशुपुरोडाश इति बौधायनः

पृथगेवसां मनोताः स्युरेकः पशुपुरोडाश इति शालीकिरेकैवासां मनोता स्यादेकः
पशुपुरोडाश इत्यौपमन्यवः ॥

अग्निष्टुतीन्द्र स्तुतीति ॥

सूत्रं बौधायनस्य

यथाप्रकृतिमेवाध्वर्युः कुर्याछन्दोगबह्वृचा एव प्रतिविकुर्वीरन्निति
शालीकिः ॥

अतिरिक्तस्तोत्रेष्विति ॥

पूर्वः कल्पो बौधायनस्योत्तरः शालीकेः ॥

 

धनुषः प्रदान इति ॥

पूर्वः कल्पः शालीकेरुत्तरो बौधायनस्य ॥

एकाहानामन्त इति ॥

सूत्रं बौधायनस्य

मृत्युसवान्त इति शालीकिः ॥

निदधत्यस्मा एतद्धविरुच्छिष्टं व्रतभाजनमिति ॥

सूत्रं बौधायनस्य

नात्र हविरुच्छिष्टं व्रतभाजनं निदध्यादिति शालीकिः ॥

अथास्याँसद्यस्क्रियामनुक्रियां परिक्रियामतिक्रियां प्रवर्ग्यस्य करण इति
॥

कुर्यादिति बौधायनो न कुर्यादिति शालीकिः ॥

शवानसोऽधिषवणे फलके पुरुषास्थस्य वृषणाविति ॥

सूत्रं बौधायनस्य

शवानसोऽप्यत्रारणी कुर्यादिति शालीकिः ॥

स यं कं च ग्रहं गृह्णात्येवमेवैनं गृह्णाति

यदु किं च पात्रँसादयत्येवैनत्सादयतीति ॥

सूत्रं बौधायनस्य

यंयं ग्रहं गृह्णीयात्तन्तं परिमृज्य सादयेदिति शालीकिः ॥

श्वेतमश्वं ददाति

श्वेतां वडबां ददात्यश्वमसितं ददाति

गर्भिणीं वडबां ललामीं ददात्यनडुच्छतं ददाति

त्रयस्त्रिँशतं निष्कान्ददाति

 

सोमचमसं ददाति

हिरण्मयं चमसं ददाति

राशिकृतं धान्यं ददाति

मरायकृतं धान्यं ददातीति ॥

एतानि च नित्यानि च दद्यादिति बौधायन एतान्येवेति शालीकिः १८

 

अथातः सर्वतोमुखं व्याख्यास्यामः ॥

चिन्वीत सर्वतोमुखेऽग्निमिति बौधायनो न चिन्वीतेति शालीकिरत्रो ह स्माह
मौद्गल्यः पूर्वस्मिन्नेवाग्निचय इतरेषु सावित्राः स्युरित्येतदपि
न कुर्यादित्याञ्जीगविः ॥

अरण्योः समारोपण इति ॥

सूत्रमाचार्ययोरत्रो ह स्माह गौतमो गृहपतिरेव प्रथममरण्योः समारोपयेत इतरे
सत्त्र इति ॥

 

शालाया इति ॥

प्राकृतेन प्रक्रमेण मीयाद्मध्ये गार्हपत्य इति ॥

सूत्रं बौधायनस्यात्रो ह स्माह शालीकिः त्रिपदेन प्रक्रमेण सर्वत इति ॥

त्रिवृत्प्राच्यां दिशि भवति पञ्चदशो दक्षिणतः सप्तदशः पश्चादेकविँश
उत्तरतः

सर्वतो वा ज्योतिष्टोमः सर्वे ज्योतिष्टोमदक्षिणा इति ॥

प्रवर्ग्यस्य करण इति ॥

सूत्रं बौधायनस्य

नोक्थ्ये प्रवृञ्ज्यादिति शालीकिः ॥

याजमान इति ॥

अभीनाम याजमानं कुर्यादिति बौधायनः

कुर्याद्यथावकाशं याजमानमिति शालीकिर्येऽग्निसँस्काराः
स्युस्तान्काममितरत्तन्त्रेणेत्यौपमन्यवः
॥

अग्न्यन्वाधान इति ॥

सूत्रं बौधायनस्यात्रो ह स्माह शालीकिर्गार्हपत्यः सकृदन्वाहितः
स्याद्ग्रामयोनिरन्वाहार्यपचन आहवनीयँसकृदन्वाधाय
ततो यथार्थं गच्छेदिति ॥

 

भक्षण इति ॥

सूत्रं बौधायनस्य

सवँर्समवधाय सकृदेव भक्षयेदिति शालीकिः ॥

मार्जन इति ॥

सूत्रं बौधायनस्य

सकृदेकस्मिन्निति शालीकिः ॥

लोकाग्नीनाँहरण इति ॥

सूत्रमाचार्ययोरत्रो ह स्माह दीर्घवात्स्यः पूर्वस्मिन्नेव याजमानँ
स्यादिति ॥

क्रतुपशूनां करण इति ॥

सूत्रं बौधायनस्य

क्रतुपशव ऐकादशिनाश्च विकल्पन्त इति शालीकिः ॥

समञ्जन इति ॥

सूत्रमौपमन्यवीपुत्रस्य

यावन्त स्तोमास्तावत्कृत्वः प्रचरण्या समनक्तीति बौधायनः ॥

दधिग्रह इति ॥

सूत्रं मौद्गल्यस्य

पयसा वाज्येन वेति ॥

पूर्वः कल्पो बौधायनस्योत्तरः शालीकेः ॥

अँश्वदाभ्ययोर्ग्रहण इति ॥

सूत्रं बौधायनस्यात्रो ह स्माह शालीकिर्वाजपेये द्वादशाहे सत्त्रे
ताण्डिनामयन उद्भिदि वलभिदीति तस्य स्यादित्य्

एवमेव पृश्निग्रहैः प्राणग्रहैरिति ॥

षोडशिग्रहाणां ग्रहण इति ॥

सूत्रं बौधायनस्यानुसवनं गृह्णीयुरिति शालीकिः ॥

अतिग्राह्याणाँहोम इति ॥

सूत्रं बौधायनस्य

माहेन्द्र स्यानुवषट्कारमुपजुहुयुरिति शालीकिः ॥

षोडशिन स्तोत्रमुपाकरोतीति ॥

सूत्रं बौधायनस्य

येन केन चिदिति शालीकिः ॥

हृदयशूलानामुद्वासन इति ॥

एकैकश उद्वासयेदिति बौधायनः

सर्वान्सहेति शालीकिः ॥

अवभृथ इति ॥

सूत्रं बौधायनस्य

प्राञ्च एवावभृथमवेयुरिति शालीकिः ॥

 

अरण्योः समारोपण इति ॥

सूत्रमाचार्ययोरत्रो ह स्माह गौतमो गृहपतिरेवारण्योः समारोपयेत्तत इतर इति
१९

 
