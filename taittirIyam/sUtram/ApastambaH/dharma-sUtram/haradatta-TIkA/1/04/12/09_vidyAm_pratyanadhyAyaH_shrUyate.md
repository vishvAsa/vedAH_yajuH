+++
title = "09 विद्याम् प्रत्यनध्यायः श्रूयते"

+++

## सूत्रम्
विद्यां प्रत्यनध्यायः श्रूयते न कर्मयोगे मन्त्राणाम् ॥ ९ ॥  
### प्रस्तावः
का पुनरसौ स्मृतिः ? या ब्रह्मयज्ञेऽप्यनध्यायमुपदिशति । मानवे तावद्विपर्ययः श्रूयते—  
[^१] 'नैत्यके नास्त्यनध्यायो ब्रह्मसत्रं हि तत्स्मृतम् ।' इति ।  
सामान्येनानध्यायोपदेशस्तु ब्रह्मयज्ञादन्यत्र चरितार्थः। तस्मात्तादृशी स्मृतिर्मृग्या । एवं तर्ह्यग्निहोत्रादिष्वपि मन्त्राणामनध्याय प्राप्नोति । नेत्याह—  
### टिप्पनी
विद्या वेदाध्ययनम् । तां प्रत्यनध्यायः श्रूयते । न पुनर्मन्त्राणां कर्मयोगे । हेतुः परिभाषायामुक्तो[^२]र्थान्तरत्वादिति । अर्थान्तरं हि कर्मणि प्रयोगो मन्त्राणाम् [^३]न पुनर्ग्रहणाध्ययनम् । पारायणाध्ययनमध्येऽनध्यायागमो भवति वा न वेति चिन्त्यम् । एवं श्रीरुद्रादिजपेऽपि ॥९॥  


[^१]:  

    म० स्मृ० २. १०६. ब्रह्मसत्रं सततप्रवृत्तं सत्रम् , यथा सहस्रसंवत्सरादिकं सत्रं न कदाचिच्छिद्यते तद्वदिदं नित्याध्ययनमित्यर्थः।  

[^२]: आप० प० १.४०.  

[^३]:

    अनुष्ठेयार्थप्रकाशकतया इत्यधिकं ख, ग, पु.  
