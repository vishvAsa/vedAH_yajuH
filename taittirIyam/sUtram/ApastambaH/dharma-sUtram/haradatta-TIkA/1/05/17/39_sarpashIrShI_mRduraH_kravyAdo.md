+++
title = "39 सर्पशीर्षी मृदुरः क्रव्यादो"

+++

## सूत्रम्
सर्पशीर्षी मृदुरः क्रव्यादो ये चाऽन्ये विकृता यथा मनुष्यशिरसः ॥ ३९ ॥  
### टिप्पनी
सर्पस्येव शिरो यस्य सोऽपि मत्स्यो न भक्ष्यः । मृदुरो मकरः ये च क्रव्यमेवाऽदन्ति शिंशुमारादयः तेऽप्यभक्ष्याः। ये च उक्तेभ्योऽन्ये मत्स्या विकृताकाराः । तत्रोदाहरणम्-यथा मनुष्याशेरसः जलमनुष्याख्या जलहस्त्यादयश्च । तेऽपि सर्वे न भक्ष्याः । अत्र मनु:—  
[^१] अनुमन्ता विशसिता निहन्ता क्रयविक्रयी।  
संस्कर्ता चोपहर्ता च खादकश्चेति घातकाः ॥  
[^२]मांसभक्षयिताऽमुत्र यस्य मांसमिहाद्म्यहम् ।  
एतन्मासस्य मांसत्वं प्रवदन्ति मनीषिणः ॥  
न मांसभक्षणे दोषो न मधे न च मैथुने ।  
प्रवृत्तिरेषा भूतानां निवृत्तिस्तु महाफला ॥' इति ।  
[^३]अप्रतिषिद्धेष्वपि भक्षणान्निवृत्तिरेव ज्यायसीत्यर्थः ॥ ३९ ॥  

[^१]: म० स्मृ० ५. ५१.  

[^२]: श्लोकोऽयं नास्ति क. पु.  

[^३]:

    “अत्राप्रतिषिद्धेष्वपि निवृत्तिरेव ज्यायसी भक्षणपानमैथुनादिभ्य इत्यर्थः' इति ग पु.।  


इत्यापस्तम्बधर्मसूत्रे सप्तदशी कण्डिका ॥   
इति चापस्तम्बधर्मसूत्रवृत्तौ हरदत्तमिश्रविरचितायामुज्ज्वलायां प्रथमप्रश्ने पञ्चमः पटलः ॥ ५ ॥  
