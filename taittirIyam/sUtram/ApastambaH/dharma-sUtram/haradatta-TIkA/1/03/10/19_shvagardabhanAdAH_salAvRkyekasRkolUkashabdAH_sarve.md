+++
title = "19 श्वगर्दभनादाः सलावृक्येकसृकोलूकशब्दाः सर्वे"

+++
## सूत्रम्
श्वगर्दभनादास्सलावृक्येकसृकोलूकशब्दास्सर्वे वादितशब्दा रोदनगीतसामशब्दाश्च ॥१९॥  
### टिप्पनी
**शुनां गर्दभानां** च बहूनां नादः । बहुवचननिर्देशात् ।  

**सलावृकी** वृकजाताव् अवान्तरभेदः । क्रोष्ट्रीत्यन्ये । लिङ्गस्याविवक्षितत्वात् पुंसोऽपि ग्रहणम् । [^१] 'इन्द्रो यतीन् सालावृकेभ्य' इत्यादौ दर्शनात् । सर्वत्रादिस्वरो दीर्घः । स एवायं विकृतः प्रयुक्तः । 

**एकसृकः** एकचरः सृगालः । उलूको दिवाभीतः। एतेषां च शब्दाः । वादितानि वादित्राणि वीणावेणु मृदङ्गादीनि । तेषां च सर्वे शब्दाः । रोदनशब्दादयश्च । एते श्रूयमाणा [^२]अनध्यायस्य हेतवः ॥ १९ ॥

[^१]: तै० सं० ६. २. ७.   

[^२]: या० स्मृतौ १. १४८-१५१. श्लोकाः द्रष्टव्याः ।
