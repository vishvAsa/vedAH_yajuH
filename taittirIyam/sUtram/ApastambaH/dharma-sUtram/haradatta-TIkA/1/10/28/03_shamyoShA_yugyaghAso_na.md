+++
title = "03 शम्योषा युग्यघासो न"

+++
## सूत्रम्
शम्योषा युग्यघासो न स्वामिनः प्रतिषेधयन्ति ॥ ३ ॥  
### प्रस्तावः
तानेवोदाहरति —  
### टिप्पनी
**शमी** बीजकोशी तस्याम् **उष्यन्ते** दह्यन्ते कालवशेन पच्यन्ते इति **शम्योषाः** -  
कोशीधान्यानि मुद्ग-माष-चणकादीनि ।

युगं वहतीति **युग्यः** शकटवाही बलीवर्दः, तस्य **घासो** भक्षस्तृणादिः **युग्यघासः** ।

एते आदीयमानाः स्वामिनो न प्रतिषेधयन्ति - स्वामिभिः प्रतिषेधं न कारयन्ति ।

एतेष्व् आदीयमानेषु स्वामिनो न प्रतिषेधुम् अर्हन्तीत्य् अर्थः । स्वयंग्रहणेऽपि न स्तेय-दोष इति यावत् । अत्र स्मृत्यन्तरे विशेषः —  

> 'चणकव्रीहिगोधूम-  
> यवानां मुद्गमाषयोः ।  
> अनिषिद्धैर् ग्रहीतव्यो  
> मुष्टिर् एकाऽध्वनि स्थितैः ॥'  

मनुस्तु—  
[^३] द्विजोऽध्वगः क्षीणवृत्तिर्द्वाविक्षू द्वे च मूलके ।  
आददानः परक्षेत्रान्न दण्डं दातुमर्हति ॥ ३ ॥  

[^३]: म० स्मृ० ८. ३४१.  
