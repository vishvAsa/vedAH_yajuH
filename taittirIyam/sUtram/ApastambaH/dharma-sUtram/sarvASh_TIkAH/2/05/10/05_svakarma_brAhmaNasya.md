+++
title = "05 स्वकर्म ब्राह्मणस्याऽध्ययनमध्यापनं "

+++

<details><summary>Bühler</summary>

4. The lawful occupations of a Brāmaṇa are, [^2]  studying, teaching, sacrificing for himself, officiating as priest for others, giving alms, receiving alms, inheriting, and gleaning corn in the fields;


[^2]:  Manu I, 88; X, 15; Yājñ. I, 118.
</details>

<details><summary>हरदत्त-टीका</summary>

## सूत्रम्
स्वकर्म ब्राह्मणस्याऽध्ययनमध्यापनं यज्ञो याजनं दानं प्रतिग्रहणं दायाद्यं सिलोञ्छः ॥ ५॥  
## टिप्पनी
'सर्ववर्णानां स्वधर्मानुष्ठान( २.२.२) इत्युक्तम् । तेऽमी स्वधर्मा उच्यन्ते-पुत्राय दीयत इति दायः। तमादत्त इति दायादः । तस्व भावो दायाद्यम्, दायस्वीकारः । क्षेत्रादिषु पतितानि मञ्जरीभूतानि ततश्च्युतानि वा धान्यानि सिलशब्दस्याऽर्थः । तेषामुञ्छनमंगुलीभिर्नखैर्वाऽऽदानं सिलोञ्छः । एतान्यध्ययनादीन्यष्टौ ब्राह्मणस्य स्वकर्म । तेष्वध्ययनयज्ञदानानि द्विजातिसामान्येन कर्तव्यतया नियम्यन्ते । इतराण्यर्थितया द्रव्यार्जने प्रवृत्तस्योपायान्तरानिवृत्त्यर्थान्युपदिश्यन्ते-अध्यापनादिभिरेव द्रव्यमार्जयेन्न चौर्यादिभिरिति [^१] ॥ ५॥  

[^१]: एतदादिसूत्रचतुष्टयोक्ता विषया मानवेषु (१. ८५-९१) श्लाकेषु द्रष्टव्याः ।
</details>
