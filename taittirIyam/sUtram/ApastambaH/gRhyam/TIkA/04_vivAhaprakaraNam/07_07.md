+++
title = "०७ ०७"

+++
## सूत्रम्
अग्निस्स्विष्टकृद् द्वितीयः।

## अनाकुला
**अग्निः स्विष्टकृद् द्वितीयो** भवति देवतात्वेन ।
द्वितीयवचनं पूर्वेण तुल्यधर्मत्वज्ञापनार्थम् ।
तेन "यथोपदेशं प्रधानाहुतीर्" इत्यादौ स्विष्टकृतोऽपि ग्रहणं भवति ।
तथा "सकृदुपहत्य जुहुयात्" "स्वाहाकारप्रदान" इत्येतयोश्च प्रवृत्तिः ॥७॥

## गृह्यतात्पर्यदर्शनम्
देवतेति शेषः ।
स्थालीपाकशेषात् द्वितीयो होमः कर्तव्यः ।
तस्मिन् अग्निस्स्विष्टकृद्देवतेत्यर्थः ।
अर्थसिद्धेऽपि द्वितीये "द्वितीय" इति ग्रहणे प्रयोजनं "सदसस्पतिर्द्वितीयः" (आप. गृ. ८-२.) इत्यत्र वक्ष्यते ।
केचित्– पूर्वहोमेन तुल्यधर्मत्वज्ञापनम् ।
तथा च सति "यथोपदेशं प्रधानाहुतीः" इत्यत्र स्विष्टकृतमपि हुत्वा जयादीत्येवमादि भवेदिति ॥७॥
