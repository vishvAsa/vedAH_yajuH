+++
title = "१३ ०९"

+++
## सूत्रम्
शेषं पुरस्तान्निनीयमानमुत्तरयाऽनुमन्त्रयते ।

## अनाकुला
अथ तासामपां शेषं पूर्वस्यां दिशि नयति प्रदाता ।
तत् निनीयमानं **उत्तरयर्चा** "समुद्रं व" इत्येतया**ऽभिमन्त्रयते** पूज्यमानः ।
एतस्मिन् काले वस्त्रयुगलं कुण्डलयुगं गां स्रजं यच्चान्यदलङ्करणार्थं तत्सर्वं दद्यात् ।
भोजनान्त इत्यन्ये ।
तत्सर्वमपचितिशब्देन चोदितं द्रष्टव्यम् ॥९॥

## गृह्यतात्पर्यदर्शनम्
अथ तासां शेषं दात्रा नीयमानं पूज्यः "समुद्रं वः" इत्येतया अनुमन्त्रयते ।
केचित्— अस्मिन् काले भोजनान्ते वा पूज्याय वस्त्रकुण्डलयुगाद्यलङ्करणं दातव्यम् ; अन्यथाऽयं पूजित एव न भवति ।
एतच्चापचितिशब्देनास्माकमपि चोदितमेवेति ॥९॥
