+++
title = "०५ २४"

+++
## सूत्रम्
सूत्रे वर्त्मनोर्व्यवस्तृणात्युत्तरया नीलं दक्षिणस्यां लोहितमुत्तरस्याम् ।

## अनाकुला
द्वे **सूत्रे** नीललोहिते रथस्य वर्त्मनोरुभयोर् भविष्यन्निर्देशोऽयं ययोर्वर्तिष्येते रथचक्रे तयोर्वत्मनोः ।
वर्तिन्योरिति युक्तं पठितुम् ।
तथा च दक्षिणस्यामुत्तरस्यामित्युत्तरत्र स्रीलिङ्गनिर्दशोऽवकल्पते ।
**व्यवस्तृणाति** विशब्दस्तिर्यगर्थे, तिर्यगवस्तृणाति ।
**उत्तरया** "नीललोहित" इत्येतया ॥२४॥
तयोस्सूत्रयोः यन्नीलं दक्षिणस्यां वर्त्मन्यां व्यवस्तृणाति ॥२५॥
उत्तरस्यामिति सव्यस्य चक्रस्य वर्त्मन्यामित्यर्थः ।
सूत्रे युगपत् गृहीत्वा सकृदेव मन्त्रुमक्त्वा व्यवस्तृणाति ।
सत्यपि देशभेदे मन्त्रलिङ्गात् ॥
अपर आह–देशभेदात् मन्त्राभ्यावृत्तिरिति ।
अभियानं तु सान्नाय्यकुम्भीवत् द्रष्टव्यम्–अप्रस्रेसाय यज्ञस्योऽखे उपदधाम्यहमिति ।
सूत्रव्यवस्तरणमश्वादिषु नास्ति रथसंबन्धात् ॥२६॥

## गृह्यतात्पर्यदर्शनम्
**वर्त्मनोः** वर्तन्योरित्यर्थपाठः ।
नीलं दक्षिणस्यामिति स्त्रीलिङ्गनिर्देशात् ।
रथस्य भाविन्योर्वर्तन्योः "नीललोहिते भवतः" इत्येतया द्वे **सूत्रे व्यवस्तृणाति** तिर्यक्स्तृणाति ।
एतच्च युगपत्, नीललोहिते भवत इति
द्विवचनलिङ्गात् ।
तयोश्च सूत्रयोर् **दक्षिणस्यां** वर्तन्यां **नीलं** व्यवस्तृणाति, **उत्तरस्यां** च **लोहितम्** ॥२४॥
