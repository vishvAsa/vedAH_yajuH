+++
title = "२३ ०१"

+++
## सूत्रम्
दक्षिणेन फलीकरणमुष्टिमुत्तरया हुत्वा गत्वोत्तरां जपेत् ।

## अनाकुला
छत्रदण्डौ सव्येन पाणिना धारयन्नेव **दक्षिणेन** पाणिना फलीकरणानां मुष्टिं जुहोति ।
**उत्तरयर्च्चा** "अव जिह्वके"त्येतया ।
तत्रासाविति प्रत्यर्थिनो नामनिर्देशः प्रथमया ।
होमश्चायमपूर्वः ।
उपसमाधानं परिस्तरणं तूष्णीमुभयतः पर्युक्षणम् इत्येतावत् ।
ततस्संवादं गत्वा प्रत्यर्थिनं दृष्ट्वा **जपेत्** ।
**उत्तराम्**ऋचं "आ ते वाचमास्यां" इत्येताम् ।
अत्राप्यसाविति प्रत्यर्थिनो नामनिर्देशः सम्बुध्या ।
अवाचीनेन मुष्टिना होमः ।
"अवयज इति" लिङ्गात् ।
दक्षिणेनेति वचनं होमकाले छत्रदण्डयोः सव्येन धारणार्थम्  सव्यस्य व्यापृतत्वात् दक्षिणेनैव होमः इति ॥१॥

## गृह्यतात्पर्यदर्शनम्
सव्यपाणिधृतच्छत्रदण्ड एव **दक्षिणेन** पाणिना **फलीकरणमुष्टिमुत्तरया** "अव जिह्वक" इत्येतया स्वाग्नौ जुहोति ।
"असा"वित्यत्र सोमशर्मेति प्रथमया प्रत्यर्थिनो नामग्रहणम् ।
यावदुक्तधर्मश्चायं होम इति पूर्वमेवोक्तम् ।
केचित्—परिस्तरणमुभयतस्तूष्णीं पर्युक्षणं च कर्तव्यम्, मुष्टिना चावाचीनेन होम इति ।
ततस्संवाददेशं **गत्वा** प्रत्यर्थिनं पश्यन्नुत्तरां "आ ते वाचं" इत्येतां जपेत् ।
इह च सम्बुध्या नामनिर्देशः प्रत्यर्थिन एव ॥१॥
