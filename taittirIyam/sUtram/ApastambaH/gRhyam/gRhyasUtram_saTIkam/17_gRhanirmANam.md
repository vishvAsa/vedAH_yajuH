+++
title = "१७ गृहनिर्माणम्"

+++
## तत्र खनित्रेणोद्धननोदूहने ।
दक्षिणाप्रत्यक्प्रवणमगारावकाशमुद्धत्य पलाशेन शमीमयेन वोदूहेनैतामेव दिशमुत्तरयोदूहति ॥ आपस्तम्बगृह्यसूत्र १७.१ ॥  
यज्ञेष्वधिकरिष्यमाणस्य पुरुषस्य देहसंस्कारा व्याख्याताः ।
ते च "शालीनस्योदवसाय" इति वचनाभावे गृह एव कर्तव्याः ।
विधिवच्च निर्मिते गृहे ।
विधिवत् प्रवेशादपेक्षितायुर्यज्ञधनादिफलसिद्धिः ।
अतो मन्त्राम्नानक्रमप्राप्तो गृहनिर्माणप्रवेशयोर्विधिर्व्याख्यायते (प६.,खं.१७.१)

### अनाकुलावृत्ति १७.१
अथ गृहसम्मानविधिः ।
गृहसम्मानं च न सर्वयज्ञादिवन्नित्यम् ।
नाप्यद्भुतकर्मप्रायश्चित्तादिवन्नैमित्तिकम् ।
किं तर्हि? काम्यम् ।
अतोऽक्रियायां न दोषः ।
क्रियायां चोदगयनादिनियमः ।
तत्र यस्मिन् प्रदेशेऽगारं चिकीर्षितं सोऽगारावकाशः स **दक्षिणाप्रत्यक्प्रवणो** भवति ।
दक्षिणा-प्रतीच्योरन्तराले निम्ना भवति ।
एवंविधे देशे अगारं कर्तव्यमित्यर्थः ।
**तमगारावकाशं उद्धन्ति** खनित्रेण खनति यथा पांसव उत्पद्यन्ते ।
उद्धत्य तान् पांसून् पालाशेन शमीयेन वो**दूहेन** एतामेव दिशं प्रति उत्तरयर्चा "यद्भूमेः क्रूरम्"इत्येतया **उदूहति** उन्नतात् प्रदेशात् अवनते प्रापयति ।
उदूह्यतेऽनेनेत्युदूहः ॥१॥
________________________
### गृह्यतात्पर्यदर्शनव्याख्या १७.१
योऽगारार्थत्वेनाभिप्रेतोऽवकाशो भूमिभागो **दक्षिणाप्रत्यक्प्रवणः** दक्षिणाप्रतीच्यां नैर्ऋत्यां दिशि निम्नस् **तमुद्धत्य** खनित्रादिना पांसू(१)नुत्खाद्य **पालाशेन शमीमयेन वोदूहेन,** उदूह्यन्ते देशान्तरं प्राप्यन्ते पांसवोऽनेनेत्युदूहः; (२)वादुलूक इत्यर्थः। तेनैतामेव कोणदिशं **उत्तरया** "यद्भूमेः क्रूरम्" इत्येतया **उदूहति** ॥१॥

एवं त्रिः ॥ आपस्तम्बगृह्यसूत्र १७.२ ॥
(प.७.,खं.१७.२)

### अनाकुलावृत्ति १७.२
एवं त्रिरुद्धत्य उधूहति ॥२॥
________________________
### गृह्यतात्पर्यदर्शनव्याख्या १७.२
उदूहतीति सम्बन्धः ।
अत्र द्वितीयतृतीययोरप्युदूहयोः मन्त्रावृत्तिः, एवमिति वचनात् ।
अन्यथा उत्तरया त्रिरुदूहतीत्येव ब्रूयात्, "एवं त्रिः" इति सूत्रान्तरं नारभेत ॥२॥

## स्थूणागर्तखननम्, स्थूणानिखननं च ।
कॢप्तमुत्तरयाभिमृश्य प्रदक्षिणं स्थूणागर्तान् खानयित्वाभ्यन्तरं पाँसूनुदूप्योत्तराभ्यां दक्षिणा द्वारस्थूणामवदधाति ॥ आपस्तम्बगृह्यसूत्र १७.३ ॥
(प.७.,खं.१७.३)

### अनाकुलावृत्ति १७.३
एवमुदूह्य ततस्तं भूमिभागं कल्पयन्ति यथा सर्वतस्समं सम्पद्यते ।
ततः तं कॢप्तं उत्तरयर्चा "स्योना पृथिवी"त्येतयाभिमृशति ।
ततः **प्रदक्षिणं स्थूणागर्तान्** खानयति नकारश्छान्दसः ।
**अभ्यन्तरं च** बहिरारभ्य मध्ये यथा समाप्यते तथेत्यर्थः ।
तत्र मध्यस्थूणासु वंशधारणार्थासु प्रदक्षिणमिति चाभ्यन्तरमिति च विशेषणस्यासम्भवात् पर्यन्तास्वेव भवति ।
तत्र प्राग्द्वारेऽगारे दक्षिणद्वारस्थूणागर्तमारभ्य प्रदक्षिणमोत्तरस्मात् द्वारस्थूणागर्तात् खानयित्वा ततो यावत्यो मध्यमस्थूणाः तावतीनां दक्षिणादारभ्योदगपवर्गः ।
एवमन्यथाद्वारेऽप्यगारे यथासम्भवं प्रदक्षिणमभ्यन्तरत्वं च सम्पाद्यम् ।
एवं **खानयित्वा** गर्तेभ्यः पासूनुदूप्य उद्धत्य तत **उत्तराभ्यां** ऋग्भ्यां "इहैव तिष्ठ"इत्येताभ्यां दक्षिणाद्वारस्थूणां गर्ते **अवदधाति** ॥३॥
________________________
### गृह्यतात्पर्यदर्शनव्याख्या १७.३
कॢप्तमुदूहेन प्रागुदक्प्रवणं कृतं **उत्तरया** "स्योना पृथिवि" इत्यनया **अभिमृश्य स्थूणागर्तान्** स्थूणानां (१)विभागार्थान् गर्तान् कर्मकरैः प्रदक्षिणं **खानयित्वा**भ्यन्तरमारभ्य, न बहिः, **पांसूनुदुप्य उत्तराभ्यां** "इहैव तिष्ठ" इत्येताभ्यां **दक्षिणां** निष्क्रामत एव, न प्रविशतः, द्वारस्थूणामवटे **अवदधाति ।**
अत्र प्रादक्षिण्यस्य चाभ्यन्तरत्वस्य च विधानं पर्यन्तीयास्वेव स्थूणासु; न तु मध्यमासु ॥३॥

एवमितराम् ॥ आपस्तम्बगृह्यसूत्र १७.४ ॥
(प.७.,खं.१७.४)

### अनाकुलावृत्ति १७.४
एताभ्यामेव द्वाभ्यामृग्भ्यां **इतरां** उत्तराञ्च द्वारस्थूणां अवदधातीत्यर्थः। इह दक्षिणामितरामिति निष्क्रमतः सव्यदक्षिणे प्रत्येतव्ये; न प्रविशतः ॥४॥
________________________
### गृह्यतात्पर्यदर्शनव्याख्या १७.४
**इतरां** सव्यां द्वारस्थूणां **एवं** "इहैव तिष्ठ" इत्येताभ्यामेवावदधाति ॥४॥

यथाखातमितरा अन्ववधाय वँशमाधीयमानमुत्तेरण यजुषाऽभिमन्त्रयते ॥ आपस्तम्बगृह्यसूत्र १७.५ ॥
(प.७ हं.,१७.५)

### अनाकुलावृत्ति १७.५
द्वारस्थूणयोः यथाखातं अवधानं मन्त्रवच्च ।
इतरासां तु **यथाखातं** येन क्रमेण गर्ताः खाताः तेनावधानं तूष्णीम् ।
एवं सर्वास्ववहितासु मध्यमस्थूणासु वंश(१)मादधति कर्मकर्तारः ।
**तैराधीयमानं वंशमुत्तरेण यजुषा** "ऋतेन स्थूणा"वित्यनेना**भिमन्त्रयते ।**
वंशग्रहणेन च पृष्ठवंशो गृह्यते, मुख्यत्वात् ।
व्यक्तञ्चैतत् भारद्वाजके "ऋतेन स्थूणे"ति पृष्ठवंशमधिरोपयती"ति ।
तत्र मन्त्रे स्थूणाविति छान्दसो लिङ्गव्यत्ययः ।
द्विवचनञ्च यथासम्भवं द्रष्टव्यम् ॥५॥
________________________
### गृह्यतात्पर्यदर्शनव्याख्या १७.५
**यथाखातं** खननक्रमेण **इतराः** स्थूणाः तूष्णी**मन्ववधाय** वंशं स्तूपं स्थूणास्वाधीयमानं **उत्तरेण यजुषा** "ऋतेन स्थूणावधिरोह" इत्यनेनाभिमन्त्रयते ॥५॥

सम्मितमुत्तरैर्यथालिङ्गम् ॥ आपस्तम्बगृह्यसूत्र १७.६ ॥
(प.७ हं.,१७६)

### अनुकूलावृत्ति १७.६
ततस्तदगारं **सम्मितं** संकॢप्तं **उत्तरैर्मन्त्रैः** "ब्रह्म च ते क्षत्र"मित्यादिभिष्षड्भिः ।
किम्? अभिमन्त्रयते इत्येव ।
**यथालिङ्ग**मिति यस्यागाराङ्गस्य लिङ्गं यस्मिन्मन्त्रे दृश्यते तेन तदभिमुखो ऽगारमभिमन्त्रयत इत्यर्थः ।
यदापि पूर्वस्थूणा बद्धा तदापि द्वे एवाभिसन्धायाभिमन्त्रणम् ।
अगारस्य द्विवचनसंयोगात् ।
एवं सर्वत्र अगारमध्ये यः स्थूणाराजः स्तूपः ।
पृष्ठवंशः। अत्रैके स्थूणालिङ्गेषु चतुर्षु मन्त्रेषु "स्थूणे अभिरक्षतु" इत्येवमनुषङ्गमिच्छन्ति ।
यज्ञश्च दक्षिणाश्च दक्षिणे स्थूणे अभिरक्षतु इति ।
अन्ये "ते" शब्दस्यापि-यज्ञश्च ते दक्षिणाश्चेति ।
(२)साकांक्षत्वान्मन्त्राणाम्, नेति वयम् ।
दक्षिणा इषश्चोर्जश्चेतिबहुवचनान्तैः अभिरक्षत्वित्येकवचनान्तस्य सम्बन्धानुपपत्तेः, ऊहस्य चाविधानात् अभ्यातानवत् पाठाभावाच्च सर्वानुषङ्गेषु दृष्टस्यान्ते पुनः पाठस्याभावाच्च ।
यत्तु साकांक्षत्वमुक्तं तदपि नानुषङ्गहेतुः सन्निधिमात्रेणाकाङ्क्षाया निवर्तनात् ।
यदि वा धर्मस्ते स्थूणाराज श्रीस्ते इत्यत्राभिरक्षत्वित्यस्य नापेक्षा, द्वयोरपि प्रथमान्तत्वात् ।
एवं दक्षिणा इत्यादिकं प्रथमान्तं द्रष्टव्यम् ।
तस्मादाकाङ्क्षैव नास्ति ।
सन्निधानाच्च स्थूणाप्रतिपत्तिः ॥६॥
________________________
### गृह्यतात्पर्यदर्शनव्याख्या १७.६
**सम्मितं** निर्मितमगारं **उत्तरैः** "ब्रह्म च ते क्षत्रं च" इत्यादिभिः पञ्चभिर्मन्त्रैः **यथालिङ्गं** मन्त्रलिङ्गावगतदिङ्मुखोऽभिमन्त्रयते । तत्र पञ्चमेन मध्यमाभिमुखः, अनन्वितत्वात् ।
केचित्—षड्भिः ।
तत्र "धर्मस्ते स्थूणाराजः" इति मध्यमश्च "श्रीस्ते स्तूपः" इति पृष्ठवंशमिति ।
अत्र यद्यपि मन्त्रैरगारावयवास्स्थूणाः स्तूयन्ते; तथाप्येभिः स्थूणावदगारमेव स्तूयते, यथा पादवन्दनेन पादवानेव वन्द्यते ।
अत्र केचित्–द्वितीयादिषु त्रिषु मन्त्रेषु वाक्यसमाप्त्यर्थं "स्थूणे अभिरक्षतु" इत्याद्यनुषङ्गं मन्यन्ते ।
अन्ये "ते" शब्दस्यापि ।
तथा "धर्मस्ते" इत्यादौ अभिरक्षत्वित्यस्य च ।
अपरे तु–नैवेह कस्यचिद् क्वचिदप्यनुषङ्गः; अनुषज्यमानस्य वैरूप्यात्, अन्तेऽपि च पाठाभावाच्च ।
वाक्यसमाप्तिस्तु प्रकृततया बुद्धिस्थपदार्थान्वयात्सिध्यति, यथा(२)"इषे त्वा" (तै.सं.१-१-१.) इति मन्त्रस्य बुद्धिस्थच्छेदनान्वयात् छिनद्मीति वाक्यसमाप्तिरिति ॥६॥
अथ गृहप्रवेशविधिमाह
