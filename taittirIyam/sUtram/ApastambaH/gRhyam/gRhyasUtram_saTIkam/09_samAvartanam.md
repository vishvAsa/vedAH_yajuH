+++
title = "०९ समावर्तनम्"

+++
पूर्वत्रोपनयनं व्याख्यातम् ।
उपनीतस्य च धर्मशास्त्रे "अथ ब्रह्मचर्यविधिः" (आप.ध.१-२-१८.) इत्यारभ्य धर्मा उपदिष्टाः ।
अध्यायकाण्डव्रतानामुपाकरणसमापनयोर्विधिश्च "उपाकरणे समापने च ऋषिर्यः प्रज्ञायते" (आप.गृ. ८-१०.) इत्यत्र सम्पूर्णमेव व्याख्यातः ।
अथेदानीं,
वेदं व्रतानि वा पारं नीत्वा ह्युभयमेव वा ॥
(याज्ञ.स्मृ.१-५१.) इत्यादिवचनार्थानुष्ठानेन कृतकृत्यस्य गुरुकुलात् समावृत्तस्यानुष्ठेयं समावर्तनापरपर्यायं स्नानाख्यं कर्म व्याख्यायते ।
केचित् "उपाकरणे समापने च" (आप.गृ.८-१) इत्यत्रैतयोः कल्पस्याप्रसिद्धत्वात्, अवश्यमन्यत्र प्रसिद्ध आश्रयितव्य इति वदन्तः
"अथात उपाकरणोत्सर्जने व्याख्यास्यामः, इत्यादिकं व्रतपटलं नाम उपनयनानन्तरं व्याचक्षते ।
नैतत् ; "उपाकरणे समापने च" (आप.गृ.८-१.) इत्यत्रैवानयोर्विध्योर्भाष्यकारेण सम्पूर्णमेव व्याख्यातत्वात्, व्रतपटलाध्ययनस्य च विप्रतिपन्नत्वात्, भाष्ये प्रसङ्गभावाच्च ॥

## उदयात्पूर्व गोष्ठप्रवेशविधानम् ।
वेदमधीत्य स्नास्यन् प्रगुदयाद्व्रजं प्रविश्यान्तर्लोम्ना चर्मणा द्वारमपरिधायास्ते ॥ आपस्तम्बगृह्यसूत्र १२.१ ॥

### अनाकुलावृत्तिः १२.१
एवमुपनीतश्चरितब्रह्मचर्योऽधीतवेदषडङ्गो यद्याचार्यकुलादन्यमाश्रमं प्रेप्सुर्भवति तस्य स्नानं नाम कर्मोपदिश्यते। यस्मिन् कर्मणि नियमेन विशिष्टं स्नानं विधिवत् भवति तदेतत् स्नानमित्युच्यते ।
स्नानं समावर्तनं तत् करिष्यन्नित्यर्थः ।
**प्रागुदयाद्** इत्यादित्योदयो गृह्यते ।
**नैनमेतदहरादित्य** इति दर्शनात् ।
**व्रजं गोष्ठम् ।
**अन्तः**
अभ्यन्तरं **लोमानि** यस्य तेन **चर्मणा** यस्य कस्यचित् मृगस्य ।
आसनवचनं निष्क्रमणप्रतिषेधार्थम् ।
**वेदम्** इत्यविवक्षितमेकवचनम् ।
वेदं वेदौ वेदान् वा **अधीत्य** पाठतश्चार्थतश्चाधिगम्येत्यर्थः ।
स्नास्यन्निति वचनं नैष्ठिकस्य उत्तरं कर्म मा भूदिति ॥१॥
________________________
### गृह्यतात्पर्यदर्शनव्याख्या १२.१
वेदं मन्त्रब्राह्मणलक्षणम् ।
एकवचनं जात्यभिप्रायम् ; "वेदानधीत्य वेदौ वा वेदं वापि यथाक्रमम्" ॥
(म.स्मृ.३-२)
इति मनुवचनात् ।
**अधीत्य** पाठतश्चार्थतश्चाधिगम्य, सषडङ्गं समीमांसं वेदमधीत्येत्यर्थः ।
अधीत्येति च विधिः ।
"वेदं व्रतानि वा पारं नीत्वा ह्युभयमेव वा ।
इत्यस्य प्रदर्शनार्थः ।
**स्नास्यन्** स्नानाख्यं कर्म करिष्यमाणः **प्रागुदयात्** प्रागादित्योदयात् ।
**व्रजं** गोशालां परिश्रितां **प्रविश्ये**त्त्यादि व्यक्तार्थम् ॥१॥


नैनमेतदहरादित्योऽभितपेत् ॥ आपस्तम्बगृह्यसूत्र १२.२ ॥

### अनाकुलावृत्तिः १२.२
**एनं** एतत्कर्म कुर्वाणम् ।
**एतदहः**एतस्मिन्नहनि कदाचिदपि **नाभितपेदादित्यः** ।
तेन मूत्रपुरीषादिकमपि तत्रैव व्रजे छायायामपि कर्तव्यम् ।
आदित्यग्रहणादग्नितापस्य न प्रतिषेधः ॥२॥
________________________
### गृह्यतात्पर्यदर्शनव्याख्या १२.२
अस्मिन्नहनि यावदस्तमयं मूत्रपुरीषोत्सर्जनार्थमप्यसौ मण्डपाद्बहिर्न निर्गच्छेतित्यर्थः ॥२॥

## वपनमुपनयनवत् ।
मध्यन्दिनेऽग्नेरुपसमाधानाद्याज्यभागान्ते पालाशीं समिधमुत्तरयाऽऽधायापरेणाग्निं कट एरकायां वोपविश्योत्तरया क्षुरमभिमन्त्र्योत्तरेण यजुषा वप्त्रे प्रदायापाँ सँसर्जनाद्या केशनिधानात् समानम् ॥ आपस्तम्बगृह्यसूत्र १२.३ ॥

### अनाकुलावृत्तिः १२.३
अथ तस्मिन्नहनि मध्यन्दिने कर्म प्रतिपद्यते ।
अग्नेरुपसमाधानादि ।
शम्याः ।
सकृत्पात्राणि क्षुरादिभिस्सह ।
स्वयमेव कर्ता नाचार्यः ।
आज्यभागान्तवचनं समिदाधानादेरुत्तरस्य कर्मणः कालोपदेशार्थम् ।
अनेनैव तन्त्रप्राप्तावपि सिद्धायां अग्नेरुपसमाधानादिवचनं तन्त्रारम्भस्यैव मध्यन्दिननियमः, न कृत्स्नस्य कर्मणः ।
**उत्तरया** ऋचा "इमं स्तोमम्" इत्येतया ।
न स्वाहाकारः, जुहोतिचोदनाभावात् ।
**कटः** प्रसिद्धः **एरका** तत्प्रकृतिभूतं तृणम् ।
कशिष्वित्यन्ये ।
**उत्तरया** ऋचा "त्र्यायुषम्" इत्येतया ।
**क्षुरमभिमन्त्र्य । उत्तरेण यजुषा** "शिवो नामासि" इत्यनेन ।
**वप्ता** नापितः नाचार्यः ।
तस्मै क्षुरं प्रदाय ततः"उष्णाः शीतास्वानीये"त्यादि **यदपां संसर्जनादि** कर्म **केशनिधानान्तं** तदुपनयनेन **समानम्**।
किं?  कारयतीत्यध्याहारः ।
केन कारयति? आचार्येण । यद्यप्याचार्यकुलादयं निवृत्तः, तथापि स्नान काले विवाहकाले च समवैत्याचार्यः ।
समानवचनसामर्थ्यात् ।
योऽस्यापचितस्तमितरया (आप.गृ.३-९.) इति च दर्शनात् ।
स्पष्टं चाश्वलायनके– अथैतान्युपकल्पयति समावर्तमानर्ः (र्त्यमाने) (आश्व.गृ.३-७-१.) इत्यादि ।
अन्ये त्वाचार्यकुल एव समावर्तनमिच्छन्ति ।
तत्राचार्यस्संसर्जनोन्दने कृत्वा क्षुरं नापितादपादाय प्रतिदिशं प्रवाप्य पुनस्तस्मै प्रदाय तं च वपन्तमुत्तरयानुमन्त्रयते ।
एवमन्तमाचार्यकर्म ॥३॥
________________________
### गृह्यतात्पर्यदर्शनव्याख्या १२.३
यथा मध्यन्दिने प्रधानहोमा भवन्ति तथा कर्म कुर्यात् ।
अत्र तु तन्त्रोपदेशोऽस्याज्यप्रधान हविष्ट्वात् ।
"आज्यभागान्ते" इति च क्रमार्थम् ।
आज्यभागान्ते कृते समिदाधानमेव, न पुनरर्थकृत्यमपीति ।
अत्र च पात्रप्रयोगे दर्व्यादीनि द्वन्द्वम्, क्षुरकटादीनि सकृदेव, शम्याश्च परिध्यर्थे ।
केचित् दर्व्यादीन्यपि सकृदेवेति ।
**पालाशीं** पलाशवृक्षावयवभूताम् **उत्तरया** "इमं स्तोमम्" इत्येतया ।
**कटः** प्रसिद्धस्तृणमयः ।
**एरका** कटप्रकृतिभूतं पङ्क्तिकटाख्यं तृणम् ।
केचित् कशिप्विति ।
**उत्तरया** त्रियायुषम्** इत्येतया **उत्तरेण यजुषा** "शिवो नामासि" इत्यनेन ।
वप्त्रे वपनकर्त्रे कस्मैचिन् मन्त्रविदे ब्राह्मणाय तत् क्षुरं प्रयच्छति ।
केचित्– इहाप्याचार्यो वपनं प्रारभते, नापितस्तु वप्ता अस्मै प्रयच्छतीति ।
तदयुक्तम्- इहाचार्यस्यैवाभावात्, नापितस्यामन्त्रज्ञत्वाच्च ।
"अथानुवाकस्य प्रथमेन यजुषा" इत्यारभ्य "तस्मिन् केशानुपयम्योत्तरयोदुम्बरमूले दर्भस्तम्बे वा निदधाति" (आप.गृ.१०-८)
इत्येवमन्तमुपनयनेन **समानं**, भवतीति शेषः ॥३॥

## मेखलाया ब्रह्मचारिणे दानम् ।
जघनार्धे व्रजस्योपविश्य विस्त्रस्य मेखलां ब्रह्मचारिणे प्रयच्छति ॥ आपस्तम्बगृह्यसूत्र १२.४ ॥

### अनाकुलावृत्तिः १२.४
अथोप्तकेशश्मश्रुनखो व्रजस्य **जघनार्धे** पश्चार्धे **उपविश्य** मेखलां **विस्रस्य** विमुच्य, कस्मैचित् **ब्रह्मचारिणे प्रयच्छति** ॥४॥
________________________
### गृह्यतात्पर्यदर्शनव्याख्या १२.४
अथोप्तकेशादिको **व्रजस्य जघनार्धे** पश्चार्धे **उपविश्येत्यादि** करोति ॥४॥

## तेन तस्याः दर्भस्तम्बे निधानम् ।
तां स उत्तरेण यजुषोदुम्बरमूले दर्भस्तम्बे वोपगूहति ॥ आपस्तम्बगृह्यसूत्र १२.५ ॥

### अनाकुलावृत्तिः १२.५
**प्रच्छादयति ।
उत्तरेण यजुषा** "इदमहममुष्यामुष्ये"त्यादिना तत्रादश्शब्देषु नामग्रहणम्- इदमहं यज्ञशर्मणो गार्ग्यस्य पाप्मानमपगूहाम्युत्तरो यज्ञशर्मा द्विषद्भ्य इति ।
अथ यदि वा स्यात् यज्ञशर्मणो गार्ग्यायणेति ।
दण्डाजिनयोरप्यस्मिन् काले त्यागः ।
________________________
### गृह्यतात्पर्यदर्शनव्याख्या १२.५
स तु ब्रह्मचारी **तां** मेखलां सूत्रोक्तदेशे उपगूहति अप्रकाशां करोति "इदमहं विष्णुशर्मणो गौतमस्य पाप्मानमुपगूहाम्युत्तरो विष्णुशर्मा द्विषद्भ्यः" इत्यनेन यजुषा ।
अत्र च स्नातुर्नामगोत्रे ग्राह्ये ॥५॥

## स्नानं उदुम्बरकाष्ठेन दन्तधावनं च ।
एवं विहिताभिरेवाद्भिरुत्तराभिष्षड्भिस्स्नात्वोत्तरयोदुम्बरेण दतो धावते ॥ आपस्तम्बगृह्यसूत्र १२.६ ॥

### अनाकुलावृत्तिः १२.६
**एवंविहिताभिः** पूर्ववत्संसृष्टाभिः शीतोष्णाभिरित्यर्थः ।
तत्र संसर्जने मन्त्रस्य लोपः वपनलिङ्गविरोधात्। एवकारः पौनर्वाचनिकः। **उत्तराभिष्षड्भिः** ऋग्भिः आपोहिष्ठीयाभिः हिरण्यवर्णीयाभिश्च ।
तत्र "यासु जात" इत्यासां ग्रहणम् ।
प्रतिमन्त्रं चाभिषेकः ।
**दतो धावते** दन्तेभ्यो मलमपनयति ।
**उत्तरया** ऋचा "अन्नाद्याय व्यूहध्वम्" इत्येतया ॥६॥
________________________
### गृह्यतात्पर्यदर्शनव्याख्या १२.६
**एवंविहिताभिस्** तूष्णीं मिश्रिताभिश्शीतोष्णाभिर् **अद्भिः** ।
"केशान् वपतु" इति मन्त्रलिङ्गविरोधात् एवकाराच्च न मिश्रणमन्त्रः ।
**उत्तराभिष्षड्भिः** "आपो हि ष्ठा" इति तिसृभिः, "हिरण्यवर्णाः" इति तिसृभिश्च ।
स्नाति अभिषिञ्चति ।
एतच्च षण्णामन्ते सकृदेव ।
केचित्– प्रत्यृचमिति ।
तन्न ; गुणार्थं प्रधानाभ्यासकल्पनमयुक्तमित्युक्त्वात् ।
**अथोदुम्बरेण** काष्ठेन दन्तेभ्यो मलं "अन्नाद्याय व्यूहध्वम्" इत्यनया अपनयति ॥६॥

## स्नानीयद्रव्यैराच्छाद्य पुनः स्नानं, अहतस्यान्तरस्य वाससः परिधानं, चन्दनानुलेपनं, ग्रीवासु मणेराबन्धनं, बादरमणेस्सव्यपाणावाबन्धनं, उत्तरस्य वाससः परिधानञ्च ।
स्नानीयोच्छादितस्स्नातः ॥ आपस्तम्बगृह्यसूत्र १२.७ ॥
उत्तरेण यजुषाहतमन्तरं वासः परिधाय सार्वसुरभिणा चन्दनेनोत्तरैर्देवताभ्यः प्रदायोत्तरयानुलिप्य मणिं सौवर्णं सोपधानं सूत्रोतमुत्तरयोदपात्रे त्रिः प्रदक्षिणं परिप्लाव्योत्तरया ग्रीवास्वाबध्यैवमेव बादरं मणिं मन्त्रवर्जं सव्ये पाणावाबध्याहतमुत्तरं वासो "रेवतीस्त्वेति" समानम् ॥ आपस्तम्बगृह्यसूत्र १२.८ ॥

### अनाकुलावृत्तिः १२.८
ततः **स्नानीयैः** स्नानार्हैः क्लीतकादिभिः **उच्छादितः** उद्वर्तितः अपकृष्टमलः पुनरपि ताभिरेवाद्भिः **स्नातः उत्तरेण यजुषा** "सोमस्य तनूरसि" इत्यनेन **अहतमन्तरं वासः** येन कटिः प्रच्छाद्यते तदन्तरमित्युच्यते ।
येन बहिर्नीवि प्रच्छादनं उपवीतं वा क्रियते तदुत्तरमिति ।
तयोरन्तरं वासः **परिधाय** चतुर्थ्यानुलेपनं करोति ।
केन? **चन्दनेन** ।
कीदृशेन ? ।
**सर्वसुरभिणा** सर्वाणि सुरभि द्रव्याणि यत्र भवन्ति तत् सर्वसुरभि ।
**सर्वसुरभिणा** इति पाठे रूपसिद्धिर्मृग्या ।
तत्र पूर्वमुत्तरैर्मन्त्रैस्त्रिभिर्देवताभ्यः प्रयच्छति "नमो ग्रहाय" चेत्येवमादिभिः ।
तत उत्तरया "अप्सरस्सु यो गन्धः" इत्येतया आत्मनोऽनुलेपनम् ।
"मुखमग्रे ब्राह्मणो ऽनुलिम्पेत् बाहू राजन्य, उदरं वैश्यः,  (आश्व.गृ.३-७-१०-१२.) इत्याश्वलायनः ।
अथ मणिमाबध्नाति **ग्रीवासु** प्रतिमुञ्चति ।
स च मणिः सौवर्णो भवति ।
उपदानेन च वैडूर्यादिनोपहितः ।
**सूत्रोतः** सूत्रेणोतः ।
सपाश इत्यर्थः ।
तं **मणिं उत्तरय**र्चा "इयमोषधे"त्येतया **उदपात्रे** त्रिः परिप्लावयति ।
सकृदेव मन्त्रः ।
अथ तं उत्तरयर्चा "अपाशोऽस्युर" इत्येतया ग्रीवास्वाबध्नाति ।
ग्रीवाशब्दोऽयं धमनिवचनः बहुवचान्तः तद्योगात् कण्ठे प्रयुज्यते ।
अस्यामृचि पृथिवी स्तूयते ।
तस्मादियमोषधिस् त्रायमाणेति भवितव्यम् ।
सकारलोपच्छान्दसः ।
अथ **बादरं** बदुरीबीजेन कल्पितम् **एवमेव** सूत्रोतमुदपात्रे त्रिः प्रदक्षिणं परिप्लाव्य **सव्ये पाणाव्** आबध्नाति ।
तूष्णीमेव परिप्लावने च बन्धने च मन्त्रप्रतिषेधः ।
पुनर्मणिग्रहणादुपधानमस्य न भवति ।
सूत्रोतस्तु भवति ।
आबध्य मणिं तत **उत्तरं वासः** करोति **अहतम्** एव ।
तत्र रेवतीस्त्वेत्येवमादि कर्म समानमुपनयनेनैव प्रत्येतव्यम् ।
रेवतीस्त्वेत्येताभिरिति वा उत्तराभिरित्येव वा सिद्धे समानवचनमुपनयनवत् प्रयोगार्थम् ।
तेन उत्तराभ्यामभिमन्त्रयेत्यादि परिहितानुमन्त्रणान्तं गुरोः कर्म ॥७॥
________________________
### गृह्यतात्पर्यदर्शनव्याख्या १२.८
स्नानोपकरणैः क्लीतकमधूकचूर्णादिभिः उद्वर्तितदेहः आमल कपिष्टादिभिः स्नानीयैस्स्नातश्च भवति ॥७॥
"सोमस्य तनूरसि" इत्यनेन **यजुषा अहतमन्तरं वासः** अन्तर्वासोऽन्तरीयमित्यर्थः ।
तत् परिदधाति ।
अनेन सूत्रेणात ऊर्ध्वं स्नातकस्य नित्यमन्तर्वासो विधीयते ।
यजुः पुनः कर्मार्थमेव, प्रकरणाम्नानात् ।
ततस् **सार्वसुरभिणा** सर्वैः कस्तूरिकादिभिर्गन्धद्रव्यैर्वासितेन **चन्दनेन** अनुलिम्पतीति व्यवहितेन सम्बन्धः ।
कथमनुलिम्पति ? इत्यत्राहौत्तरैरित्यादि ।
"नमो ग्रहाय च" इत्यादिभिस्त्रिभिर्मन्त्रैः **देवताभ्यश्** चन्दनं पूर्वं **प्रदाय,** पश्चात् "अप्सरस्सु यो गन्धः" इत्यनया आत्मानमनुलिम्पति ।
मुखस्य चाग्रेऽनुलेपः, "मुखमग्रे ब्राह्मणो लिम्पेत्" (आश्व.गृ.३-७-१०.) इत्याश्वलायनगृह्यात्। देवताभ्यः प्रदानं च नमश्शब्देन, न तु मन्त्रान्तेन; नमस्कारस्यापि प्रदानार्थत्वात् ।
**मणिं** कीदृशं? **सौवर्णं** सुवर्णविकारम् ।
**सोपधानं** वज्रवैडूर्यादिना उभयतः परिगृहीतम् ।
**सूत्रोतं** सूत्रप्रोतम् "इयमोषधे त्रायमाणा" इत्येतया सकृदुच्चरितया **उदपात्रे प्रदक्षिणम्** अविरतं **त्रिः परिप्लाव्य, उत्तरया** "अपाशोऽस्युरो मे" इत्यादिकया "पुण्याय" इत्यन्तया त्र्यवसानया तं मणिं **ग्रीवासु** कण्ठे **आबध्य,** बदरीबीजमयं **बादरं** सूत्रोतमेव **मणिम्** एवमेवो**दपात्रे त्रिः प्रदक्षिणं तूष्णीं परिप्लाव्य, तूष्णीमेव **सव्ये पाणावाबध्नाति ।**
**अहतमुत्तरं वासः** परिधानीयमेव, न तु उत्तरीयम् ।
तदुपनयनेन समानम् ।
स्वयं परिदधाति, इहाचार्याभावात् ।
ततश्च "रेवतीस्त्वा" इति द्वाभ्यां परिधानीयं वासोऽभिमन्त्र्य "या अकृन्तन्" इति तिसृभिः परिधाय "परीदं वासः" इत्यनुमन्त्रयते ।
"रेवतीस्त्वेति समानम्" इति वचनबलाच्च मन्त्रस्थयुष्मदर्थलिङ्गबाध एव ।
यद्वा अन्यो विद्वान् ब्राह्मणः रेवतीस्त्वेति समानं करोति ।
कुतः पुनः "अहतमुत्तरं वासः" इत्यनेनापि परिधानमेवोच्यते नोत्तरीयम्? उच्यते–रेवतीस्त्वेति समानमुपनयनेनेति वचनात् उपनयने च "तिसृभिः परिधाप्य परिहतमुत्तरया, (आप.गृ.१०-१०.) इति परिधानार्थवासोऽवगमात् ।
पूर्वस्य "अहतमन्तरं वासः" इति चोदितत्वाच्च ।
उत्तरीयं तु "नित्यमुत्तरं कार्यम् (आप.ध.२-४-२२.) इत्यादिधर्मशास्त्रवचनादत्रापि सिद्धमेव ।
केचित्– इहोत्तरीयं विधीयते नैव परिधानीयम्; उत्तरमिति वचनात् ।
तथा आचार्य एव "रेवतीस्त्वा इत्याद्युपनयनेन समानं करोतीति ।
तन्न; परिधाप्य,परिहितम्" इत्यनुपपत्तेरेव ।
तथा आचार्यकुलान्निवृत्तेनेदं स्नानं क्रियते ।
तत्राचार्यकर्तृकत्वाप्रसक्तिरेव ॥८॥

## वाससोऽन्ते कुण्डले बध्वा तद्विशिष्टया दर्व्या प्रधानहोमाः, जयादयश्च ।
तस्य दशायां प्रवर्तौ प्रबध्य दर्व्यामाधायाज्येनाभ्यानायन्नुत्तरा आहुतीर्हुत्वा जयादि प्रतिपद्यते ॥ आपस्तम्बगृह्यसूत्र १२.९ ॥

### अनाकुलावृत्तिः १२.९
**तस्यो**त्तरस्य वाससो **दशायां प्रवर्तौ** कर्णालङ्कारौ सौवर्णौ **प्रबध्य दर्व्यामाधायाज्येन** उत्तरा अष्टौ प्रधानाहुतीर् जुहोति ।
**अभ्यानायन्** प्रवर्तयोरुपर्याज्येनानयनं कारयन्नित्यर्थः ।
अभ्यानयन् इति वा पाठः ।
अस्मिन् पक्षे सव्येन पाणिनाऽभ्यानयनम् ।
अभ्यानायमिति ण्मुलन्तस्य युक्तः ।
अभ्यानीयाभ्यानीयेत्यर्थः ।
सर्वथा प्रवर्तयोरुपर्यासिक्तेनाज्येन प्रधानहोमः ।
जयादिवचनं प्रवर्तावपनीय यथासिद्धं प्रतिपद्येतेत्येवमर्थम् ॥८॥
________________________
### गृह्यतात्पर्यदर्शनव्याख्या १२.९
**तस्य अनन्तरप्रकृतस्य वाससो **दशायां प्रवर्तौ **कुण्डले सौवर्णे **प्रबध्य** तावुपायेन दर्व्या अग्रे स्थापयित्वा ।
**आज्येन** इति परिभाषाप्राप्तानुवादोभ्यानयनाविधानार्थः ।
अभ्यानायमिति णमुलन्तोऽर्थपाठः ।
ततश्च स्वयमेव सव्येन हस्तेन स्थापितयोः प्रवर्तयोरुपरि
आज्यमानीय तेनैवाज्येन **उत्तराः ** "आयुष्यं वर्चस्यम्" इत्याद्या अष्टौ प्राधानाहुतीर्हुत्वा, ततो दर्व्या अग्रात्तावपनीय यथाप्रसिद्धं **जयादि प्रतिपद्यते** ।
सूचनात् सूत्रमिति निर्वचनाच्च सूत्रे सर्वत्रानेकार्थविधिनिबन्धनो ।
वाक्यभेदोऽपि नैव दोष इत्युक्तम् "अग्निमिध्वा" (आप.गृ.१-१२.) इत्यत्र ।
केचित् – सव्येन हस्तेन अभ्यानायन्नन्येन वाभ्यानायन्निति पाठेन भवितव्यमित्याचक्षते ॥९॥

## तयोः कर्णयोराबन्धनम् ।
परिषेचनान्तं कृत्वैताभिरेव दक्षिणे कर्ण आबध्नीतैताभिस्सव्ये ॥ आपस्तम्बगृह्यसूत्र १२.१० ॥

### अनाकुलावृत्तिः १२.१०
परिषेचनान्तवचनमानन्तर्यार्थम् ।
तेनास्याहनि भोजनं न भवति ।
एताभिरेवाहुतिभिः आहुत्यर्थैर्मन्त्रैरित्यर्थः ।
वचनादेकं कर्म बहुमन्त्रं स्वाहाकारवांश्च मन्त्रः प्रयोज्यः ।
सव्ये चेत्युच्माने म्नत्राणां विभज्य विनियोगः स्यात् ।
तस्मात्पुनरेताभिरित्त्युक्तम् ॥९॥
________________________
### गृह्यतात्पर्यदर्शनव्याख्या १२.१०
परिषेचनान्तरमेव **एताभिरेव** "आयुष्यं वर्चस्यम्" इत्यष्टाभिरेव **दक्षिणे कर्णे** प्रवर्तयोरेकं **आबध्रीत** प्रतिमुञ्चेत् ।
तथान्य
**मेताभिरेव सव्ये**कर्णे ।
अत्र च होममन्त्राणामेव आबन्धनकरणत्वेन सूत्रवाक्यसादृश्यानुमितया श्रुत्यैव चोदितत्वात्तैराबन्धनमपि गौण्या वृत्त्या प्रकाश्य मैन्द्रीवत् ।
तथैताभिरिति स्त्रीलिङ्गनिर्देशो बहुत्वादृचां ब्राह्मणग्रामवत् ।
न चात्र होमार्थानामेव आबन्धनार्थत्वेनापि विनियोगे देवदत्तीयेयं गौर्यज्ञदत्तीयेतिवद्विरोध ।
"पुरोडाशकपालेन तुषानुपवपति" इत्यादिवदधिष्ठानलक्षणया विनियुक्ताकारमतिरोधायापि विनियोगोपपत्तेः, ऋङ्मन्त्रविषये त्वनेकार्थत्वमपि नायुक्तमित्याग्नेय्यधिकरणे उक्तत्वाच्च ।
केचितेताभिरित्यनेन प्रकृताहुतिपरामर्शादाहुत्यर्था मन्त्रा लक्ष्यन्ते"पितॄणां याज्यानुवाक्याभिरुपतिष्ठते" इतिवदिति ।
मैवम्- यतः पूर्वत्रोत्तराहुतीरिति लक्षणया प्रकृतानां मन्त्राणामपि परामर्शो वरम्- नत्विहापि वाक्ये लक्षणा ॥१०॥
## शिरसि स्रजो धारणं, अक्ष्णोरञ्जनं, आदर्शावेक्षणं, उपानहोरुपमुञ्चनं, छत्रदण्योर्धारणं च ।
एवमुत्तरैर्यथालिङ्गं स्रजश्शिरस्याञ्जनमादर्शवेक्षणमुपानहौ छत्रं दण्डमिति ॥ आपस्तम्बगृह्यसूत्र १२.११ ॥

### अनाकुलावृत्तिः १२.११
एवमुत्तरैरपि मन्त्रैर्यथालिङ्गं स्नागादीनि षट्द्रव्याण्युपयुञ्जीत यथार्हम् ।
तत्र"शुभिके शिर" इति द्वाभ्यां स्रजश्शिरसि बन्धनम् ।
यथालिङ्गवचनात्द्वाभ्यामिमां तामपिनह्येऽइति)स्रज इति षष्ठ्येकवचनम्, न प्रथमाया द्वितीयाया वा बहुवचनम् ।
इमां तामित्यकेवचनात् ।
शिरसीति वचनातसयोर्न भवति ।
"न मालोक्ताम् ।
माले चेत्ब्रूयुः, स्रगित्यभिधापयीत"(आश्व.गृ.३.८१२) इत्याश्वलायनः ।
अथ"यदाञ्जनं त्रैककुदम्" इति द्वाभ्यामञ्जनं अक्ष्णोरुपयुञ्जीत ।
तत्र द्वाभ्यामपि मन्त्राभ्यां पूर्व दक्षिणस्याञ्जनम् ।
अथ ताभ्यामेव सव्यस्य ।
यद्यपि"तेन वामाञ्जे" इति मन्त्रे द्विवचनं भवति ।
तथापि एवमित्यतिदेशसामर्थ्यात्प्रवर्तयोराबन्धनवत्क्रियाभ्यावृत्तिः
मन्त्राभ्यावृत्तिश्च भवति ।
तत्र सान्नाय्यकुमभीवत्द्विवचनं, यथा"अप्रस्नसंसाययज्ञस्योखे उपदधाम्यह"मिति ।
अथादर्शस्यावेक्षणं"यन्मे वर्च" इत्येतया ।
अवेक्षणमित्यनुच्यमाने आदानमेव स्यादस्मिन् काले- "इदं तत्पुनरादद" इतिलिङ्गात्तस्मादवेक्षणग्रहणम् ।
ततः उपानहावुपमुञ्चते"प्रतिष्टे स्थ" इति यजुषा ।
आञ्जनवत्क्रियावृत्तिर्मन्त्रस्यावृत्तिश्च भवति ।
ततश्छत्रमादायात्मानमाच्छादयति"प्रजापतेश्शरणमसी"ति **यजुषा** ।
देवस्य त्वेति यजुषा दण्डमादत्ते ।
वैणवमित्याश्वलायनः ॥
(आश्व.गृ.३७१५) ॥१०॥
________________________
### गृह्यतात्पर्यदर्शनव्याख्या १२.११
यथा कर्ममध्ये समन्त्रकं प्रवर्तौ हि बद्धौ, **एवमुत्तरैर्मन्त्रैर्यथालिङ्गं** मन्त्रलिङ्गानुसारेण स्रगादिषट्कं आबध्नीत कर्तव्यमित्यादि यथार्ह वाक्यशेषः ।
तत्र"शुभिके शिरः" इत्यनयैकयैव शिरसि स्रजमाबध्नीत ।
"यामाहरत्" इत्येषा विकल्पार्था- ऽएकमन्त्रणि कर्माणिऽ ।
"अवशिष्टा विकल्पार्थाः" (आप.प.१४१- ४१२) इति परिभाषावचनात् ।
स्रज इति द्वितीयैकवचनार्थे- "शुभिके शिर आरोह" "यामाहरत्" इत्याद्येकवचनलिङ्गात् ।
षष्ठ्येकवचनं वा ।
तथा सति, स्रज आबन्धनं कर्तव्यमिति शेषः ।
तथा"यदाञ्जनं त्रैककुदम्" इत्येकयैव सकृदुच्चरितया त्रिककुत्पवर्तजाताञ्जनेन युगपदक्ष्णोरञ्जनं कर्तव्यम् ।
अत्रापि"मयि पर्वत" इत्यादीनि चत्वारि यजूषि विकल्पार्थान्येव ।
न चाक्ष्णोः पर्यायेणाञ्जनम्- "तेन वाम्" इति द्विवचनलिङ्गविरोधात् ।
तथैव"यन्मे वर्चः परागतम्" इत्येतया आदर्शावेक्षणं कर्तव्यम् ।
तथैव"प्रतिष्ठे स्थः" इत्यनेन यजुषोपानहौ युगपदुपमुञ्चते- "प्रतिष्ठे स्थः" इति द्विवचनलिङ्गात् ।
तथैव तूष्णीं छत्रमादाय"प्रजापतेः शरणमसि" इति यजुषा आत्मानमभिच्छादयति ।
तथैव दण्डं वैणवं"देवस्य त्वा" इत्यादियजुषा आदत्ते ।
इति एतानि षट्द्रव्याणीत्यर्थः ।
केचित्"शुभिके शिर आरोह" "यामाहरत्" इति द्वाभ्यामपि स्रज आबन्धनम् ।
तथा"यदाञ्जनं" "मयि पर्वत पूरुषम्" इति द्वाभ्यामप्यावृत्ताभ्यां दक्षिणसव्ययोरक्षणोः क्रमेणाञ्जनम्- "एवमुत्तरैर्यथालिङ्गम्" इति वचनबलात् ।
ततश्च"तेन वाम्" इति लिङ्गमपि विधिबलाद्वाध्यमेव ।
यथैकस्यां सान्नाय्यकुम्भ्यां"उखे उपधाम्यहम्" इति द्विवचनलिङ्गम् ।
उपानहोरुपमोचनेऽप्यञ्जनवदेव व्याख्येति ।
तदसत्,"एकमन्त्राणि" (आप.प.१४१) इत्यादिपरिभाषाविरुद्धत्वात् ।
"एवमुत्तरैर्यथालिङ्गम्" इत्यस्य च पूर्वव्याख्यानेऽप्युपपत्तेः ।
"मयि पर्वत पूरुषम्" इत्यत्र पाठे प्रश्लिष्टेऽपि विभागे निराकाङ्क्षत्वात्, वाक्यभेदावगतेश्च ॥११॥
## वाग्यमः, दिगुपस्थानं, नक्षत्राणां चन्द्रमसश्चोपस्थानम् ।
वाचं यच्छत्यानक्षत्रेभ्यः ॥ आपस्तम्बगृह्यसूत्र १२.१२ ॥
उदितेषु नक्षत्रेषु प्राचीमुदीचीं वा दिशमुपनिष्क्रम्योत्तरेणार्र्धचेन दिश उपस्थायोत्तरेण नक्षत्राणि चन्द्रमसमिति ॥ आपस्तम्बगृह्यसूत्र १२.१३ ॥

### अनाकुलावृत्तिः १२.१३
ततः उत्तरेणार्दर्चेन"देवीष्षडुर्वीर्" इत्यनेन प्राङ्मुख प्राञ्जलिः सर्वा दिशो मनसि कृत्वा मन्त्रान्तेन प्रदक्षिणमावृत्य समनुवीक्षते ।
षडेव दिशः ,डुर्वीरिति लिङ्गात् ।
प्राच्याद्याश्चतस्रः ऊर्ध्वा अधरा चेति ।
तत **डत्तरेणार्र्धचेन** "मा हास्मही"त्यनेन **नक्षत्राणि चन्द्रमसं** च सहोपतिष्ठते ॥११॥
________________________
### गृह्यतात्पर्यदर्शनव्याख्या १२.१३
इदं च व्याख्यातम् ॥१२॥
उ **त्तरेणार्र्धचेन** ऽदेवाष्षडुर्वीः इत्यनेन **दिशः** अवाचीषष्ठा उपस्थाय, उत्तरेण"मा हास्महि" इत्यर्र्धचेन **नक्षत्राणि चन्द्रमसं** चोपतिष्ठते ।
श्रुतिबलाच्च"मा हास्महि" इत्यत्र नक्षत्राणीत्यध्याहृत्य तानि प्रकाश्यान्येव ॥१३॥
## मित्रेण सम्भाषणं, यथेष्टगमनं च ।
रातिना सम्भाष्य यथार्थ गच्छति ॥ आपस्तम्बगृह्यसूत्र १२.१४ ॥

### अनाकुलावृत्तिः १२.१४
**रातिना **बन्धुना** संभाष्य **किं मया कर्तव्यम्? क आश्रमः प्रतिपत्तव्यः? इति संभाषणं कृत्वा तेन रातिना सह** गच्छति** अनधृतमाश्रमं प्रतिनद्यत इत्यर्थ ।
"बुध्वा कर्माणि यत्कामयेत तदारभेते" (आप.ध.२२१५) त्यनेनैव सिद्धे पुनर्वचनं प्रव्रजतेऽपि संभाषणान्तं स्नानकर्म यथा स्यादिति ॥१२॥
________________________
### गृह्यतात्पर्यदर्शनव्याख्या १२.१४
**रातिः**मित्रं रमयतीति व्युत्पत्या ।
तेन सह विस्रब्धस्सम्भाष्य आत्मशक्त्याद्यनुरूपं धर्मादिकं विचार्य निश्चित्य ।
यथार्थ गच्छति तेन रातिना सह योर्ऽथो धर्मो मोक्षो वा साध्यत्वेनावधृत, तदनुरूपमाश्रमं गार्हस्थयं मौनं वा प्रतिपद्यते ।
एवं च ब्रह्मचर्यादेव प्रव्रजतोऽपि सम्भाषणान्तं स्नानं कृत्वैव प्रव्रज्यात् ॥१४॥
इति श्रीसुदर्शनाचार्याविरचिते गृह्यतात्पर्यदर्शने द्वादशः खण्डः समाप्तः ॥
