+++
title = "१४ ०९ पुँसवनं व्यक्ते"

+++

<details><summary>Oldenberg</summary>

9. The Puṃsavana (i.e. the ceremony to secure the birth of a male child) is performed when the pregnancy has become visible, under the constellation Tiṣya.
</details>

<details><summary>हरदत्तः</summary>

पुमान् येन सूयते **तत्पुंसुवनं** नाम कर्म ।
उवङादेशश्छान्दसः ।
मन्त्रदर्शनात् पुंसुवनमसीति ।
आश्वलायनस्तु गुणमेव प्रायुङ्क्त ।
तत्, **व्यक्ते गर्भे** कर्तव्यम् ।
गर्भव्यक्तिश्च तृतीये चतुर्थे वा मासि ।
यदापि चतुर्थे तदा सीमन्तात् पूर्वमेव पुंसवनम् ।
निमित्तस्य पूर्वत्वात् ।
पश्चादुपदेशस्य तु प्रयोजनं वक्ष्यामः ।
**तिष्येण** तच्च तिष्ये कर्तव्यम् ।
"नक्षत्रे च लुपी"ति अधिकरणे तृतीया ॥९॥
</details>

<details><summary>सुदर्शनः</summary>

**पुंसुवनम्** इत्यपि कर्मनामधेयम्। येन कर्मणा निमित्तेन गर्भिणी पुमांसम् एव सूते तत् **पुंसवनम्** ।  
व्याख्यायत इति शेषः ।

अत्र चोवङादेशश्छान्दसः ।

आश्वलायनस् तु "**पुँसवनम्**" इति सगुणमेव प्रायुङ्क्त ।

**व्यक्ते गर्भे** - अस्ति गर्भ इति निश्चिते ।
व्यक्तिश् च तृतीये चतुर्थे वा मासे ; बह्वर्चादिषु स्मृत्य्-अन्तरेषूभयथा दर्शनात् ।  

यदि पुंसवनं चतुर्थे स्यात् - तदा पूर्वं सीमन्तं कृत्वैव ।  
कुत एतत्? पुंसवने पश्चात् क्रियमाणे ऽपि चोदित-कालानतिक्रमात्, पश्चान् मन्त्राम्नान-सूत्रोपदेशयोर् एवं-क्रमार्थत्वाच् च ।

केचित्— तृतीयवच् चतुर्थेऽपि सीमन्तवत् प्रथम-गर्भ एव, न तु प्रतिगर्भम् ; पिष्ट-पेषण-न्यायाद् एव ।
एतच् च पुमांसं जनयतीत्य् अत्र विवेचयिष्यते ।

**तिष्येण** - तिष्य-नक्षत्रे पुंसवनं कर्तव्ययम् इति व्यवहितेन सम्बन्धः ; "प्रकरणात् प्रधानस्य" इति न्यायात् ।
शुङ्गाहरणे त्वनियमः ॥
</details>
