+++
title = "१४ १४ अनाप्रीतेन"

+++

<details><summary>Oldenberg</summary>

14. With a shallow cup that has not been used before, he draws water in the direction of the river's current; at his wife s feet he lays down a Tūryantī plant; he should then touch his wife, who is soon to be delivered, on the head, with the next Yajus (II, 11, 14), and should sprinkle her with the water, with the next (three) verses (II, 11, 15-17).
</details>

<details><summary>हरदत्तः</summary>

**अनाप्रीतेना**स्पृष्टोदकेनानु**स्रोतसं** उदकस्य प्रस्रवतो न प्रतीपम् ।
**पत्तः** पादयोरधस्तात् यस्याः श्वेतोपमानि पत्राणि पीतोपमानि पुष्पाणि या च मध्याह्ने पुष्यति सा तूर्यन्ती वनेषु जायते ।
वेणुपत्रोपमानि च यस्याः पत्राणि रक्तोपमानि च पुष्पाणि यां चाग्निशिखेत्याहुः ।
सा शोष्यन्ती तत् ओषधिद्वयं समूलपत्रमादाय सुष्लिष्टं निदधाति ।
**मुर्धन्** मुर्धनीत्यर्थः ।
अपरे पिष्ट्वा आलिम्पन्ति ।
अथ **तामुत्तरेण यजुषा** "आभिष्ट्वाहं दशभिरभिमृशामि" इत्यनेनाभिमृशति ।
दशभिरिति लिङ्गादुभाभ्यां पाणिभ्यामभिमर्शनम् अनुलोमं मुखादारभ्य तत एताभिराहृताभिरेवाद्भिस्तामवोक्षेत् ।
उत्तराभिस्तिसृभिः ऋग्भिः "यथैव सोमः पर्वत" इत्येताभिः प्रतिमन्त्रमवोक्षणम् ॥१४॥
</details>

<details><summary>सुदर्शनः</summary>

**अनाप्रीतेन** अनुदकलिप्तेन अस्पृष्टोदकेनेत्यर्थः ।
तथाभूतेन **शरावेण ।**
**अनुस्रोतसं** स्रोतोऽनुलोमं न प्रतीपं गृहीतमुदकमाहृत्य ।
**पत्तस्**तस्याः पादयोः **तूर्यन्तीं** अधःपुष्पिताख्यामोषधिं निधाय ।
**शोष्यन्तीं** प्रसवपीडया शुष्यमाणां स्त्रियं "आभिष्ट्वाहं दशभिरभिमृशामि" इति यजुषोभाभ्यां हस्ताभ्याम् ।
**मूर्धन्** मूर्धन्य्" अभिमृश्य ।
**एताभिर्** आहृताभिर् **अद्भिः उत्तराभिः** "यथैव सोमः पवते" इत्यादिभिस्तिसृभिस्तां **सकृदेवावोक्षेत् ।**
केचित्—प्रतिमन्त्रम् ; दृष्टोपकारत्वादिति ।
तत्र प्रथमाया ऋचः "प्रतितिष्ठतु" इत्यवसानम् ।
द्वितीयायाः "तथा कृतम्" इति ।
तृतीयायाः "सरस्वतीः" इति ।
अन्ये तु–शोष्यन्तीति चौषधिः ।
तां मूर्ध्निं निधाय स्त्रियं यत्र क्वचाभिमृशेदिति ।
तन्न; शोष्यन्तीसंज्ञाया ओषधेरप्रसिद्धत्वात् ।
केचित्—शोष्यन्तीनामौषधिः या वनेषु जायते, वेणुपत्रोपमानि च यस्याः पत्राणि, पुष्पाणि च रक्तोपमानि, यां चाग्निशिखेत्याहुरिति ।
तन्न; यतो वाच्यवाचकभावो नोपदेशगम्यः, यथाहुर्वार्तिककारपादाः—
"वाच्यवाचकभावो हि नाचार्यैरुपदिश्यते ।
अन्यथानुपपत्त्या तु व्यवहारात्स गम्यते ॥
(तं.वा.१-३-९.) इति ।
इह तु व्यवहाराभावादेव विप्रतिपत्तिः ।
सा भाष्यकारादप्याप्ततमप्रणीताभिधानकोशेषु शोष्यन्तीशब्दस्याग्निशिखापरपर्यायतया पाठाच्छाम्यति ।
न च तथा दृश्यते ।
तस्माद्वरं पूर्वोक्तमेव व्याख्यानमिति ॥१४॥
</details>
