+++
title = "२२ १५ उत्तरेण यजुषाऽधिरुह्योत्तरया"

+++

<details><summary>Oldenberg</summary>

15. With the next Yajus (II, 21, 18) he should mount, and drive with the next (verse, II, 21, 19) towards the east or north, and should then drive off on his business.
</details>

<details><summary>हरदत्तः</summary>

ततः **उत्तरेण यजुषा** "अध्वनामध्वपत्" इत्यनेन ।
रथं स्वमधिरोहति ।
ततः **उत्तरयर्चा** "अयं वामश्विना रथ" इत्येतया ।
प्रचीमुदीचीं वा दिशमभिप्रपाद्य **यथार्थं यायात्** यत्र प्रयोजनं तत्र गच्छेत् ।
अधिरुह्येति दीर्घपाठश्छान्दसः ।
एतद्विधानं क्रयादिलब्धस्यापि रथस्य प्रथमारोहणे भवति ।
द्वितीयादिषु तु न भवति ।
लब्ध्वेति वचनात् ॥१५॥
</details>

<details><summary>सुदर्शनः</summary>

तेन **उत्तरेण** "अध्वनामध्वपते" इत्यनेन **यजुषा** रथं स्वयम् **अधिरुह्य** ।
दीर्घश्छान्दसः ।
**उत्तरया** "अयं वामश्विना" इत्येतया ।
**प्राचीमुदीचीं वा दिशमभिप्रयाय** प्रस्थायादृष्टार्थं, ततो **यथार्थं** प्रयोजनानुसारेण **यायान्** गच्छेत् ॥१५॥
केचित्— लब्ध्वेति वचनात् क्रयादिलब्धस्यापि रथादेः प्रथमारोहणे विधिरयं भवतीति ।
नैतत्; प्रकृतयाच्ञादिना लब्धरथादिविषयत्वेनैवास्य वाक्यस्यार्थवत्त्वोपपत्तेः, "याच्ञया रथादीनि लब्ध्वा" इति भाष्यविरोधाच्च ॥१५॥
</details>
