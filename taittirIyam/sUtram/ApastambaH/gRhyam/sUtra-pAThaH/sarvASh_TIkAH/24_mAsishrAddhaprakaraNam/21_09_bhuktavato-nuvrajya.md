+++
title = "२१ ०९ भुक्तवतोऽनुव्रज्य"

+++

<details><summary>Oldenberg</summary>

9. When they have eaten (and gone away), he goes after them, circumambulates them, turning his right side towards them, spreads out southward-pointed Darbha grass in two different layers, pours water on it with the next (formulas, II, 20, 2-7), distributes the Piṇḍas, ending in the south, with the next (formulas, II, 20, 8-13), pours out water as before with the next (formulas, 14-19), worships (the ancestors) with the next (formulas, II, 20, 20-23), sprinkles with the next (verse, 24) water three times from right to left round (the Piṇḍas) with a water-pot, besprinkles the vessels, which are turned upside down, repeating the next Yajus (25) at least three times without taking breath, sets up the vessels two by two, cuts off (Avadānas) from all (portions of food), and eats of the remains at least one morsel with the next Yajus (26).
</details>

<details><summary>हरदत्तः</summary>

ततस्तान् **भुक्तवतोऽनुव्रज्य प्रदक्षिणीकृत्य** प्रत्यावृत्य प्राचीनावीती पिण्डप्रदानदेशे **दक्षिणाग्रान् दर्भान्**
संस्तृणाति **द्वैधं** द्वेधा द्वयोः स्थानयोरसंभिन्नानित्यर्थः ।
तत्र पितृभ्यः पुरस्तात् स्तृणाति, मातृभ्यः पश्चात् ।
तथा चाश्वलायनः–कर्षूष्वेके द्वयोष्षट्सु वा, पूर्वासु पितृभ्यो दद्यात्, अपरासु स्त्रीभ्यः (आश्व.गृ.१-५-६,७,८) इति ।
"दक्षिणाग्रैः पित्र्येषु" (आप.गृ.१.७.) इत्यस्य परिस्तरणीवेषयत्वादिह दक्षिणानीत्युक्तम् ।
**संस्तीर्य** तेषु **उत्तरैर्**मन्त्रैः "मार्जयन्तां मम पितर" इत्यादिभिर् **अपो ददाति** ।
पूर्ववदिति वक्ष्यमाणमन्त्रा अप्यपकृष्यन्ते ।
पिण्डं पूर्ववत् ददाति पिण्डपितृयज्ञे यत् पिण्डदानं तदित्यर्थः ।
तेन त्रीनुदकाञ्जलीनित्येवमादयो विशेषा इहापि भवन्ति ।
तत्र पितृलिङ्गैः पितृभ्यस्तीर्णेषु, मातृलिङ्गैर्मातृभ्यस्तीर्णेषु ।
एवमपो दत्वा तत **उत्तरैर्** मन्त्रैः "एतत्ते ततासा"वित्यादिभिस्तेषु दर्भेषूभयेषु **दक्षिणापवर्गान्** पिण्डान् ददाति यथालिङ्गं पितृभ्यश्च मातृभ्यश्च ।
असावित्यत्र सर्वत्र नामग्रहणं यथालिङ्गम् ।
अत्रापि पूर्ववदित्यस्य सबन्धात् सव्यं जान्वाच्यावाचीनपाणिरित्यादि विधानमिहापि भवति ।
अनेकपितृकस्योह इति पैङ्गिसूत्रम् ।
"एतद्वां ततौ यज्ञशर्मविष्णुशर्माणौ ये च युवामनु, "एतद्वां पितामहा" वित्यादि ।
एतद्वां मातरावसौ याश्च युवामनु, "इत्यादिदक्षिणापवर्गानित्युच्यते–उभयेषां पिण्डानां पृथक् दक्षिणापवर्गता यथा स्यादिति ।
तेन पितृपिण्डानां दक्षिणतो मातृपिण्डा न भवन्ति ।
किं तर्हि ? पश्चात् ।
एवं पिण्डान् दत्वा पूर्ववदुत्तरैरपो ददाति पितृभ्यश्च मातृभ्यश्च ।
मन्त्रसमाम्नाये"मार्जयन्तां मम पितर इत्येते" इति मन्त्राणां पुनरादिष्टत्वात् । "उत्तरैरपो दत्वा" इत्येव सिद्धे पूर्ववदित्यतिदेशः पिण्डपितृयज्ञप्रत्यवमर्शनार्थः—पिण्डेषु चोदकाञ्जलिषु च ।
तत उत्तरैर्मन्त्रैः तानुपतिष्ठते यथालिङ्गं "ये च वोऽत्रेति पितॄन्, याश्च वोऽत्रेति मातॄः; ते च वहन्तामिति पितृन्, ताश्च वहन्तामिति मातॄः, तृप्यंतु भवन्तः इति पितॄन्, तृप्यंतु भवत्यः इति मातॄः, तृप्यत तृप्यत तृप्यत इत्युभयान् ।
तत **उत्तरयर्चा** "पुत्रान् पौत्रानित्येतया त्रिः **प्रसव्यम्** उदपात्रेण पिण्डान् परिषिञ्चति । उभयांस्तपर्यन्त्विति लिङ्गात् पिण्डानां सहपरिषेचनम् ।
उदपात्रवचनं हस्तेन मा भूदिति ।
प्रसव्यवचनमनुवादः **प्रसव्यं** त्रिगुणीभूतमेकमेव परिषेचनं सन्ततं यथा स्यात्, न पिण्डपितृयज्ञवत् त्रीणि परिषेचनानि पृथगिति ।
एवं परिषिच्य ततः पात्राणि यान्यत्र प्रकृतानि त्रीण्यर्घ्यपात्राणि परिषेचनपात्रमुदकुम्भः
यस्मिन् पिण्डार्थमन्नमुद्धृतं तच्चेति तानि **न्युब्ज्य** न्यञ्चि कृत्वा तत **उत्तरं यजुः** "तृप्यत तृप्यत तृप्यते"त्येतत् **अनवानमनु**छ्वसन् **त्र्यवरार्ध्य**मावर्तयति त्रिरभ्यावृत्तिः अवरा मात्रा यस्यावर्तनस्य तत् **त्र्यवरार्ध्यम् ।**
यजुर्ग्रहणं "तृप्यते"त्यस्य त्रिरावृत्तस्य पठितस्यैकयजुष्ट्वज्ञापनार्थम् ।
तस्य त्रिरावृत्तौ नवकृत्वोऽभ्यावृत्तिर्भवति ।
एवमावृत्य न्यक्कृतानि पात्राणि प्रोक्ष्य **द्वद्वमभ्युदाहरति** उदानयति ।
अभीति वचनात् उत्तरं कर्म प्रत्युदाहरतीत्यर्थः ।
तेनोत्तरस्मिन्नपि श्राद्धकर्मणि तान्येव पात्राणीत्येके ।
नेत्यन्ये ।
एवमभ्युदाहृत्य शेषस्यान्नस्य **ग्रासवरार्ध्यं** ग्रासोऽवरार्ध्यो अवमा मात्रा यस्य तत् **ग्रासवरार्ध्यम्** छान्दसो ह्रस्वः ।
**तत्प्राश्नीयात् उत्तरेण यजुषा** "प्राणे निविष्टोऽमृतं जुहोमि" इत्यनेन **सर्वतस्** सर्वेभ्यः श्राद्धशेषेभ्य अन्नशेषेभ्य इत्यर्थः ।
श्राद्धाङ्गमिदं प्राशनं, न नित्यस्याशनस्य नियमविधिः ।
तस्मात् तत्रापि प्राचीनावीतमेव ।
आचमने तु यज्ञोपवीतमनङ्गत्वात् ।
ततः पञ्चमहायज्ञानां प्रवृत्तिः ।
</details>

<details><summary>सुदर्शनः</summary>

अथ **भुक्तवतो** व्रजतो ब्राह्मणानागृहसीमान्तम्**अनुव्रज्य** प्रदक्षिणीकरोति ।
एतयोश्च यज्ञोपवीतम् ।
कथम्? प्रदक्षिणे तावत्
"यज्ञोपवीतिना प्रदक्षिणम्" इति साहचर्यात् ।
अनुव्रजनेऽ**प्यनुव्रज्य प्रदक्षिणीकृत्येति** प्रदक्षिणसाहचर्यात् ।
तन्त्रेण चैतदुभयं, सम्भवात् ।
यदि तु कारणवशात्तन्त्राभावः, तदा पृथक्पृथक् ।
अथ प्रत्येत्य प्राचीनावीती पिण्डदानदेशे **दक्षिणाग्रान् दर्भान्, द्वैधं** द्वेधा संस्तृणाति ।
तत्र पुरस्तात्पित्राद्यर्थं, पश्चान्मात्राद्यर्थम् ; आश्वलायने दर्शनात्, आचाराच्च ।
ततस्तेषु दर्भेषू**त्तरैः** "मार्जयन्तां मम पितरः" इत्यादिभिस्त्रिभिः, "मार्जयन्तां मम पितरः" इत्यादिभिश्च यथार्हं दक्षिणापवर्ग**मपो दत्वा** अनन्तरम् **उत्तरैः** "एतत्ते ततासौ" इत्यादिभिः "एतत्ते मातरसौ" इत्यादिभिश्च यथालिङ्गं त्रींस्त्रीन् **दक्षिणापवर्गान् पिण्डान् ददाति** ।
पिण्डाश्च हुतशेषात् भुक्तशेषाच्च समवदाय कर्तव्याः ।
अत्र पूर्वेषु त्रिषु मन्त्रेष्वसावित्यस्य स्थाने पितृपितामहप्रपितामहानां नामानि सम्बुद्ध्या यथाक्रमं गृह्णाति ।
उत्तरेषु तु त्रिषु मातृपितामहीप्रपितामहीनाम् ।
"दक्षिणतोऽपवर्गः" (आप.गृ.१-१०) इति
सामान्यविधिसिद्धस्येह पुनर्वचनं, पिण्डदान एव दक्षिणापवर्गः" द्वैधं दर्भास्तरणेषु तु पश्चिमापवर्ग इति ज्ञापनार्थम्, तथोभयेषां पिण्डानां प्रत्येकं दक्षिणापवर्गसिद्ध्यर्थं च ।
अथ पूर्ववत् "मार्जयन्ताम्" इत्यादिभिरेवापो ददाति ।
केचित्—"तेषूत्तरैरपो दत्वा उत्तरैर्दक्षिणापवर्गान् पिण्डान् दत्वा" इत्येतयोरपि "पूर्ववत्" इति पदमपकृष्य त्रिष्वपि सूत्रेषु चोद्यमानं पूर्ववत् पिण्डपितृयज्ञवत् कर्तव्यमिति व्याचक्षते ।
प्रयोजनं तु "त्रीनुदकाञ्जलीन्निनयति" (आप.श्रौ.१-८-१०) "सव्यं जान्वाच्यावाचीनपाणिः" (आप.श्रौ.१-९-१.) इत्यादिविधानमिहापि भवतीति ।
तन्न ; अपकर्षस्यैवायुक्तत्वात्, पूर्ववदित्यस्य पिण्डपितृयज्ञवदित्येवंबुद्ध्यनुदयाच्च ।
यदि त्वाचारबलात् "सव्यं जान्वाच्य" इत्यादीहापि कर्तव्यमेवेत्युच्येत, तदा न कश्चिद्दोषः ।
अथोत्तरैः "ये च वोऽत्र" इत्यादिभिष्षड्भिर्मन्त्रैर्यथा क्रमं यथालिङ्गं पितॄन् त्रिस्त्रिरुपतिष्ठते ।
तृप्यतेत्यनेन त्रिरावृत्तेन उभयांस्तन्त्रेण ॥
केचित्–चत्वारो मन्त्राः न षट् ।
तत्र प्रथमो मन्त्रो "ये च वोऽत्र" इत्यादिः "ताश्च वहन्ताम्" इत्यन्तः उभयेषामुपस्थानार्थः ।
"तृप्यन्तु भवन्तः" इति पितॄणाम् ।
"तृप्यन्तु भवत्यः" इति मातॄणाम् ।
"तृप्यत तृप्यत तृप्यत" इत्युभयेषामिति ॥
तत **उत्तरया** "पुत्रान्पौत्रान्" इत्येतया उभयेषां पिण्डान्युगपद् **उदपात्रेण त्रिः प्रसव्यम्** अविच्छिन्नं **परिषिञ्चति** ।
सामान्यविधिसिद्धस्य प्रसव्यस्येह पुनर्वचनं पूर्वत्र "प्रदक्षिणीकृत्य" इति वचनादिहापि प्रादक्षिण्यं स्यादिति शङ्कानिरासार्थम् ।
अनन्तरं पात्राणि होमार्थानि पिण्डदानार्थानि च ।
केचित्—भोजनार्थानि वोददानार्थानि च, न तु होमार्थानीति ।
**न्युब्ज्य** अधोबिलानि कृत्वा ।
तत **उत्तरं यजुः** "तृप्यत तृप्यत तृप्यत" इत्याम्नानत एवं त्रिरभ्यस्तम् ।
**अनवानं**अनुच्छ्वसन् ।
**त्र्यवरार्ध्य** त्रिरभ्यावृत्तिरवरा मात्रा यस्यावर्तनस्य तत्त्त्र्यवरार्ध्यं यथा भवति तथा**वर्तयति** ।
ततश्चावमायामपि मात्रायां तृप्यतेति नवकृत्वोऽभ्यासितव्यं भवति ।
एवमनवानं यावच्छत्त्यावर्त्य, ततः **पात्राणि** न्यग्भूतानि **प्रोक्ष्य, द्वन्द्वमभ्युदाहरति** ।
अत्राभ्युपसर्गादुत्तरं कर्म प्रत्युदाहरति ।
तेषां पात्राणां निरिष्टिकदोषो नास्तीति भावः । अथ **शेषस्या**न्नस्य ग्रासवरार्ध्यं ग्रासावरार्ध्यम् ।
छान्दसत्वाद्ध्रस्वः ।
**उत्तरेण यजुषा** "प्राणे निविष्टः" इत्यनेन प्राश्नीयात् ।
एतच्च सर्वतस्सर्वेभ्योऽन्नशेषेभ्यस्समवदाय कार्यम् ।
इदं च प्राशनं भोजनेच्छायामसत्यामपि ग्रासवरार्ध्यमवश्यं प्राश्यं;  कर्माङ्गत्वात् ।
एवं प्राश्य, ततश्शुद्ध्यर्थं यज्ञोपवीत्याचामेत् ॥

<div class="js_include" includetitle="false" newlevelforh1="5" unfilled url="/vedAH_yajuH/taittirIyam/sUtram/ApastambaH/gRhyam/paddhatiH/sudarshana-sUriH/shrAddham">
<details open><summary><h5>श्राद्धम् ...{Loading}...</h5></summary>

अथात्र सूत्राणाम् अपूर्णत्वाद्  
अन्यतस् सिद्धान् अपि पदार्थान् उपसंहृत्य  
यथा-प्रतिभासं प्रयोग उच्यते॥

###### पूर्वेद्युः
पूर्वेद्युस् सायम् औपासन-होमं हुत्वा  
प्राचीनावीती कृतप्राणायामः  
"श्वो मासिश्राद्धं कर्तास्मी"ति सङ्कल्प्य  
शुचित्वादि-गुण-सम्पन्नेभ्यः श्वित्रादि-दोष-वर्जितेभ्यः कृत-सायम्-आह्निकेभ्यो ब्राह्मणेभ्यो निवेदयेत् ।

###### निवेदनम्
तत्र प्रथमं यज्ञोपवीती भूत्वा  

> "श्वो मासिश्राद्धं भविता,  
तत्र भवद्भिर् विश्वेदेवार्थे क्षणः कर्तव्यः" 

इति विश्वदेवार्थेभ्यो ब्राह्मणेभ्यो निवेदयेत् ।  
ततः प्राचीनावीती "पित्रर्थे क्षणः कर्तव्यः" इति पित्रर्थेभ्यः ।  
"पितामहार्थे क्षणः कर्तव्यः" इति पितामहार्थेभ्यः ।  
प्रपितामहार्थे क्षणः कर्तव्यः" इति प्रपितामहार्थेभ्यः ।  
एकब्राह्मणपक्षे तु 
"पितृपितामहप्रपितामहार्थे क्षणः कर्तव्यः" इति  
मातामहश्राद्धकारी चेत्, ऊहेन "मातामहार्थे क्षणः" इत्यादिना निवेदयेत् ।

###### उपवीत-नियमः
तत्र चाघारयोस्, तद्-अर्थ-समिधोर्, आज्य-भागयोर्, अग्निमुखाहुतौ, स्वविष्टकृति, प्रायश्चित्ताहुतौ च  
तथा विश्वेदेवार्थेषु सर्वेषु पदार्थेषु च  
प्रदक्षिणानुव्रजनयोश् च  
यज्ञोपवीतमेव ।
एभ्योऽन्यत्रासमाप्तेस् सर्वत्र प्राचीनावीतम् एव ।  
एतच्च प्राग् एवोपपादितम् ।

कर्तुश् चात्र सङ्कल्पाद् आरभ्य +आसमाप्तेर्  
ब्रह्मचर्यादि-व्रतचर्या +अनशनं च भवति ।  
भोक्तॄणाम् अपि मनूक्तो ऽक्रोधत्वादिः ।  

###### होमात् पूर्वम्
अथापरेद्युः प्रातस्  
तान् ब्राह्मणान् गृहम् आनीय  
आचान्तान् आसनेषूपवेश्य  
पूर्ववद् द्वितीयम् आमन्त्रणम् ।  
अत्र त्व् "अद्य श्राद्धं भविष्यती"ति भेदः ।

> "पूर्वेद्युर् निवेदनं  
अपरेद्युर्द्वितीयं, तृतीयं चामन्त्रणम्" 

इतिवचनात् ।

अथ तेषां पादान् कुण्डेषु सकूर्च-तिलेष्व् अवनिज्याचमय्य,  
कृसर-ताम्बूलादीनि दत्वा  
अभ्यज्य, स्नानार्थं प्रस्थापयेत् ।  
ते च स्नायुः ।  

ततस् स्वयं च स्नातो  
ब्राह्मण-भोजनार्थाद् अन्नाद् अन्येनान्नेन वैश्वदेवं पञ्चमहायज्ञांश् च कुर्यात् ।  
केचित्— समाप्ते श्राद्धे इति ।  

###### आसनादि
ततोऽपराह्णे प्राचीनावीती  
ब्राह्मणान् प्रक्षालित-पाणिपादान् आचान्तान् आसनेषूपवेशयति -  
तत्र विश्वेदेवार्थान् प्राङ्मुखान् प्राक्-कूलेषु दर्भेषु  
पित्राद्य्-अर्थान् उदङ्-मुखान् द्विगुण-भुग्नेषु दक्षिणाग्रेषु दर्भेषु ।

श्राद्धागारं च शुचौ देशे दक्षिणाप्रवणे  
सर्वतः परिश्रितम् उदग्-द्वारं च भवति ।  
तस्योत्तर-पूर्व-देशे ऽग्निरौपासनः ।  
अग्नेर् दक्षिणतः पिण्डप्रदानार्थं स्थण्डिलम् ।
तस्य दक्षिणतः पत्राद्यर्थानाम् आसनम् ।
पश्चात् तु विश्वेदेवार्थानाम् आसनम् ।

###### अर्घ्यादि
स्थण्डिलेषु यथावकाशं पित्रादिभ्यस् त्रिषु पात्रेषु एकस्मिन् वा  
शास्त्रान्तरोक्त-विधिनार्घ्यार्थम् उदकग्रहणम् ।  
विश्वेभ्यो देवेभ्यश्च यथाविधि पात्रान्तरे ।  
तानि गन्धादिभिर् अभ्यर्च्य,  
दर्भेषु सादयित्वा  
दर्भैः प्रच्छाद्यासनगतानां ब्राह्मणानां हस्तेषु स्वस्मात् स्वस्माद् उदपात्रात् पात्रान्तरेणाप आदाय  

> "विश्वे देवाः इदं वो अर्घ्यं"  
"पितरिदं ते अर्घ्यं"  
"पितामहेदं ते अर्घ्यं"  
"प्रपितामहेदं ते अर्घ्यं"  
"पितृपितामहप्रपितामहा इदं वो अर्घ्यं" 

इति वार्घ्याणि ददाति ।

इदम् एवार्घ्यदानं श्राद्धे स्वधा-निनयनम् उदपात्रानयनम् इति चोच्यते ।  
पुरस्ताद् उपरिष्टाच् चार्घ्य-दानाद्+धस्तेषु शुद्धोदकदानम् ।  

ततो गन्धादिभिर् वासोभिर् अङ्गुलीयकादिभिश् च  
यथाविभवं ब्राह्मणानाम् अभ्यर्चनम् ।

###### अनुज्ञा
ततस् तान्  
"उद्ध्रियताम् अग्नौ च क्रियताम्" इत्यामन्त्रयते ।  
ते च प्रतिब्रूयुः ।  

उदीच्य-वृत्तिस् त्वासन-गतानां हस्तेषूद-पात्रानयनम् ।  

> "उद्ध्रियताम् अग्नौ च क्रियताम्" इत्य् आमन्त्रयते  ।  
"कामम् उद्ध्रियतामग्नौ च क्रियताम्" इत्यतिसृष्ट उद्धरेज्जुहुयाच्च  
(आप.ध.२-१७-१७,१८,१९.) 

इति धर्मशास्त्रवचनात् ।

एतच् चोदपात्रानयनं उद्ध्रियताम् इत्य् आमन्त्रणं च पाक्षिकम्,  
भाष्यकारेणानुक्तत्वात्,  
उदीच्य-वृत्तिर् इत्यस्य समासस्य उदीच्यानां वृत्तिर् उदीच्येषु वृत्तिरित्युभयथापि विग्रहाभ्युपगमाच्च ।

###### होमः
अथ ब्राह्मणभोजनार्थाद् अन्नात् हविष्यम् ओदनापूपादिकम्  
एकस्मिन् पात्रे समुद्धृत्य  
अहविष्यं क्षारादि-संसृष्टम् अन्यस्मिन् पात्रे उद्धृत्य  
अथ हविष्यं प्रतिष्ठितम् अभिघार्य  
अग्नेर् उपसमाधानाद्य्-अग्निमुखान्तं कृत्वा  
"यन्मे माता" इत्यादिभिस् त्रयोदश प्रधानाहुतीर् हुत्वा  
स्विष्टकृतं च  

तत उदीचीनम् उष्णं भस्मापोह्य  
अहविष्यं स्वाहाकारेण हुत्वा  

ऽथ "लेपयोः" इत्यादि तन्त्रशेषं समाप्य  

###### भोजनम्
###### अभिमर्शादि
ततः "एष ते तत" इत्यादिभिस् सर्वम् अन्नम् अभिमृश्य  

अथ पृथक् पृथक् तृतीयम् आमन्त्रणं पूर्ववद् एव कृत्वा  
त्रिष्वपि चामन्त्रणेषु "ओं तथा" इति प्रतिवचनं ब्राह्मणानाम् ।

ततः कर्तुः प्रार्थनम् "प्राप्नोतु भवान्" इति ।  
ततः "प्राप्नवानि" इत्य् अङ्गीकारो भोक्तॄणाम् ।

<details><summary>क्रमान्तरम् (द्रष्टुं नोद्यम्)</summary>

अपरे क्रमान्तरम् आहुः —  
वैश्वदेव-पञ्च-महायज्ञानन्तरं  
अपराह्णे प्राचीनावीती अग्नेर् उपसमाधानादि करोति ।  
तत्र स्वधा-निनयन-पक्षे पात्र-संसादन-काले स्वधा-पात्राणाम् अपि सादनम् ।  
प्रणीताः प्रणीय,  
विधिवत् स्वधा-ग्रहणम् ।  
ततो "ब्राह्मणं दक्षिणतो निषाद्य"  
इत्य्-आद्य् अग्निमुखान्ते कृते  
पाद-प्रक्षालनादि ।
उद्ध्रियताम् इत्यामन्त्र्य,  
अन्नम् उद्धृत्य प्रधान-होमादय इति ।  
इहापि पक्षे स्वधा-निनयनं पाक्षिकम् एव ।  

अन्ये तु—  
मासिश्राद्धे शास्त्रान्तरानुसारान् +मन्त्रवन् +नियमवद् भोजन-देश-संस्कारं,  
विश्वेषां देवानां चावाहनं,  
भोजयित्वोद्वासनं चेच्छन्ति ।  
अत्र च पदार्थेषु क्रमे च शिष्टाचाराद् एव निर्णयः,  
सूत्रकार-भाष्यकाराभ्याम् अनुक्तत्वात् ॥

</details>

###### स्पर्शनम्
अथ प्रकृतम् उच्यते— 

भोजन-पात्र-कॢप्तान् अन्नविशेषान् यथास्वं ब्राह्मणान् उपस्पर्शयति  
"पृथिवी ते पात्रं", इत्येतया  
"इदं विष्णुर् विचक्रमे" इत्येतया च ।  
तस्याश्चान्ते "विष्णो हव्यं रक्षस्व" इति विश्वेषां देवानां,  
"विष्णो कव्यं रक्षस्व" इति पित्रादीनाम् ।  

एवं स्पर्शयित्वाथ भोजयेत् ।  

###### श्रावणादि
विभवे सति सर्पिर्मांसादीनि विशिष्टानि दद्यात् ;  
अभावे तैलं शाकम् इति ।

भुञ्जानान् ब्राह्मणान् आहवनीयार्थेन ध्यायेत्,  
पित्रादीन् देवतात्वेन,  
अन्नं चामृतत्वेन,  
आत्मानं ब्रह्मत्वेन ।+++(5)+++

भुञ्जानेषु च पराङ् आवृत्त्य  
राक्षोघ्नान्, पित्र्यान्, वैष्णवान् अन्यांश् च, पावमानमन्त्रान्,  
धर्मशास्त्रम् इतिहासपुराणानि चाभिश्रावयति ।  

तृप्तांश्च ज्ञात्वा मधुमतीश् श्रावयति,  
"अक्षन्नमीमदन्त" इति च ।

###### परिकिरणम्
अथ भूमाव् अन्नं परिकिरति—

> ये अग्निदग्धा येऽनग्निदग्धा  
ये वा जाताः कुले मम ।
भूमौ दत्तेन पिण्डेन   
तृप्ता यान्तु परां गतिम् ॥

इति ।

###### तृप्तिवचनादि
अथाचान्तेषु पुनर् अपो दत्वा  
"स्व्-अदितम्" इति पित्राद्यर्थान् वाचयति,  
"रोचयते" इति विश्वेदेवार्थान् ।

ततो यथाशक्ति दक्षिणां दत्वा  
ऽथ सर्वेभ्यो ऽन्नशेषेभ्यः पिण्डार्थं प्राशनार्थं चोद्घृत्य  
"अन्नशेषः किं क्रियताम्"? इति शेषं निवेदयेत् ।  
ते च "इष्टैस् सह भुज्यतां" इति प्रतिब्रूयुः ।  

###### आशीर्वचनम्
अथ कर्ता—  

> दातारो नोऽभिवर्धन्तां  
वेदास्सन्ततिरेव नः ।
श्रद्धा च नो मा व्यपगाद्  
बहु देयं च नोऽस्तु ॥

इति प्रर्थयते ।

> दातारो वोऽभिवर्धन्तां  
वेदास्सन्ततिरेव वः ।
श्रद्धा च वो मा व्यगमद्  
बहु देयं च वोऽस्तु ॥

इति तेषां प्रतिवचनम् ।

अथ,

> अन्नं च नो बहु भवेद्  
अतिथींश्च लभेमहि ।
याचितारश् च नस्सन्तु  
मा च याचिष्म कञ्चन ॥

इति च प्रार्थयते ।

"अन्नं च वो बहु भवेत्" इत्यूहेनैव प्रतिवचनम् ।

###### प्रेषणम्
अनन्तरं "ओं स्वाधा" इत्याह ।  
"अस्तु स्वधा" इति प्रतिवचनम् ।  

अथ ब्राह्मणानां पित्राद्य्-अर्थानां पूर्वं विसर्जनम् ।  
विश्वेषां देवानां पश्चाद् विसर्जनम् । 

पूर्वोक्तेषु निवेदनादिषु सर्वेषु पदार्थेषु  
दैवपूर्वत्वम् एव ।+++(5)+++

###### अनुव्रजनम्
अथ यज्ञोपवीती  
भुक्तवतोऽनुव्रज्य, प्रदक्षिणीकृत्य,  
प्राचीनावीती  
"द्वैधं दक्षिणाग्रान्" इत्यादि,  
"शेषस्य ग्रासवरार्ध्यं प्राश्नीयात्" इत्य्-एवम्-अन्तं यथासूत्रं करोति ॥

###### प्राधान्यम्
अत्र चेदं वक्तव्यं–  
ब्राह्मण-भोजनं होमः पिण्ड-दानं च  
त्रीण्य् अपि मासिश्राद्धे प्रधानानि -  
अग्न्याधेये धूर्तस्वामिनोक्तत्वात्,  
वैश्वदेवे विश्वेदेवा इत्यत्र  
कपर्दिस्वामिनिनोक्तत्वाच्च ।

केचित्—  
इह ब्राह्मणभोजनम् एव प्रधानम्,  
होमः पिण्डदानं च तदङ्गम्,  
अनर्थावेक्षो भोजयेद् इति प्रकृत्य  
तयोर् विधानात् इति ।

###### आमश्राद्धम्
अथास्य मुख्यकल्पासम्भवे  
आमश्राद्ध-विधिर् अनुकल्पतयोच्यते—

> आपद्य् अनग्नौ तीर्थे च  
चन्द्र-सूर्य-ग्रहे तथा ।  
आम-श्राद्धं द्विजैः कार्यं  
शूद्रः कुर्यात्सदैव हि ॥

इति बृहत्प्रचेतोवचनात् ।
अत्र व्यासः—

> आवाहनं च कर्तव्यम्  
अर्घ्यदानं तथैव च ।  
एष एव विधिर् यत्र  
यत्र श्राद्धं विधीयते ॥  
> 
> यद् यद् ददाति विप्रेभ्यः  
शृतं वा यदि वाशृतम् ।
तेनाग्नौ करणं कुर्यात्  
पिण्डांस् तेनैव निर्वपेत् ॥

इति ।
अत्र षट्त्रिंशन्मतम्—

> आमश्राद्धं यदा कूर्यात्  
पिण्डदानं कथं भवेत् ।
गृहाद् आहृत्य पक्वान्नं  
पिण्डान् दद्यात् तिलैस्सह ॥

इति ।

###### प्रयोगः
प्रयोगसंक्षेपस्तु— 

पूर्वेद्युर् अपरेद्युर् वा  
ब्राह्मणान् निमन्त्र्य,  
पूर्वाह्णे स्नात्वा ब्राह्मणान् आहूय,  
पादप्रक्षालनाद्य्-अर्घ्यदानान्तं कृत्वा,  
यथाविभवं गन्ध-वस्त्रादिभिश् च यथार्हम् अभ्यर्च्य,  
"अग्नौ करिष्यामी"त्य् आमन्त्र्य  
आथाग्नि-मुखान्ते तण्डुलाद्य्-अमद्रव्येण होमकरणम् ।

ततस् तन्त्र-शेषं समाप्य,  
तण्डुलाद्य्-आम-द्रव्यं श्राद्धार्थं ददाति ।  
चरोर् अभावात् तद्-धर्माणाम् अभावः ।  
भोजनाभावाच् च तत्-सम्बन्धिनाम् अप्य् अभावः ।

ततः पिण्ड-दानम् आमेन,  
गृहाद् आहृतेन पक्वेन वेति ।

###### हिरण्यदानम्
अत्यन्तापदि तु  
"अपि ह वा हिरण्येन प्रदान-मात्रं",  
अपि वा मूलफलैः प्रदान-मात्रम्,  
इत्य्-आदि-बोधायनादि-वचनाद्-धिरण्यादेर् वा प्रदान-मात्रं  
समस्त-धर्म-रहितं कुर्यात् ।

एवं सर्वथापि श्राद्धम् अवश्यं कर्तव्यम् ।  
न तु कस्यांचिद् अप्य् अवस्थायां लोपः ।+++(5)+++

###### उपसंहारः
अत्र च श्राद्ध-विषये यद्य् अपि,

> वसवः पितरो ज्ञेयाः  
रुद्राश्चैव पितामहाः ।
प्रपितामहास् तथादित्याश्  
श्रुतिर् एषा समातनी ॥

इत्यादि-शास्त्रान्तर-सिद्धं बहु वक्तव्यम् अस्ति ;  
तथापि विस्तर-भयाद् उपरम्यते ॥९॥

</details>
</div>
</details>
