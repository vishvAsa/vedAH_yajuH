+++
title = "१६ ०३ जन्मनोऽधि तृतीये"

+++

<details><summary>Oldenberg</summary>

3. In the third year after his birth the Caula (or tonsure is performed) under (the Nakṣatra of) the two Punarvasus.
</details>

<details><summary>हरदत्तः</summary>

अथ चौलविधिः— यस्मिन् कर्मणि केशाः प्रथमं खण्ड्यते तत् चौलम् ।
चूडा प्रयोजनमस्येति ।
डलयोरविशेषः ।
तत् जन्मनः प्रभृति तृतीये वर्षे पुनर्वस्वोर्नक्षत्रे कर्तव्यम् ।
कुमारं प्राशयेदिति विहितत्वात् पुंस एवेदं विधिवच्चौलम् ।
कुमार्यास्त्वावृतैव ।
एवञ् चेत् कृत्वा अपरेणाग्निं प्राञ्चमिति पुंलिङ्गमुपपद्यते ।
जन्मग्रहणं गर्भादारभ्य तृतीये वर्षे मा भूदिति ॥३॥
</details>

<details><summary>सुदर्शनः</summary>

**जन्मनोऽधी**ति पूर्ववत् ।
ततश्च "गर्भादिस्सङ्ख्या वर्षाणां" इति गर्भवर्षं न गण्यते ।
**चौळम्**इति कर्मनामधेयम् ।
यस्मिन् कर्मणि चूडासन्निधानं तच्चौळं; ळडयोरभेदात् । **पुनर्वस्वोः;** कर्तव्यमिति शेषः ॥३॥
</details>
