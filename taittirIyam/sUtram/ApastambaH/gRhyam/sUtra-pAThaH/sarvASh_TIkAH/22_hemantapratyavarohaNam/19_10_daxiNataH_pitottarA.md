+++
title = "१९ १० दक्षिणतः पितोत्तरा"

+++

<details><summary>Oldenberg</summary>

10. The father to the south, the mother to the north (of him), and so the others, one after the other from the eldest to the youngest.
</details>

<details><summary>हरदत्त-प्रस्तावः</summary>

पुनरपि सूत्रद्वयेन संवेशनमेव विशिनष्टि—
</details>

<details><summary>हरदत्तः</summary>

तेषां संविशतां यः **पिता** स **दक्षिणश्**शेते या माता सो**त्तरा** ।
तयोरन्योन्यापेक्ष दक्षिणोत्तरत्वं "सामात्यः प्राक्शिरा उदङ्मुखः" (आश्व.गृ.२-३-६) इत्याश्वलायनः ।
"मन्त्रविदो मन्त्रान् जपेयुः" (अश्व.गृ.२-३-९.) इति च ॥९॥
**अवशिष्टा** अमात्यास्तेषां यो यो **ज्येष्ठः** कुमारः कुमारी वा स पितुर्दक्षिणतः तदनन्तरो मातुरुत्तरतः ।
तृतीयः प्रथमस्य दक्षिणतः । चतुर्थो द्वितीयस्योत्तरत इत्यादि ।
अन्ये मातुरेवोत्तरतोऽनुज्येष्ठं संवेशनमिच्छन्ति ।
सर्वे प्राक्शिरसः उदङ्मुखाः मन्त्रविदश्च मन्त्रान् जपेयुः ।
अनन्तरवचनं संश्लेषार्थम् ॥१०॥
</details>

<details><summary>सुदर्शनः</summary>

**दक्षिणतः पितोत्तरा मातेति** दक्षिणोत्तरत्वमन्योन्यापेक्षम् ।
**अवशिष्टानां** पुत्रादीनां मध्ये यो यो **ज्येष्ठः** पुत्रो दुहिता वा स स दक्षिणोऽनन्तरश्च, यो यः कनीयान् स स उत्तरोऽनन्तरश्च ; एवमित्यतिदेशात् ।
एतदुक्तं भवति– यस्सर्वज्येष्ठस्स मातुरुत्तरोऽनन्तरः, यो द्वितीयो ज्येष्ठस्स सर्वज्येष्ठस्य उत्तरोऽनन्तर इत्यादि ।
केचित्—सर्वज्येष्ठः पितुर्दक्षिणस्तदनन्तरज्येष्ठो मातुरुत्तर इत्यादीति ॥१०॥
</details>
