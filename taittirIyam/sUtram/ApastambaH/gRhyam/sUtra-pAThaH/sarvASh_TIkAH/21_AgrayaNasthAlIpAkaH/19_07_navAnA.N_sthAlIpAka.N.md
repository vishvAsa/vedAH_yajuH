+++
title = "१९ ०७ नवानाँ स्थालीपाकँ"

+++

<details><summary>Oldenberg</summary>

7. He prepares a Sthālīpāka of the fresh fruits, sacrifices to the deities of the (Śrauta) Āgrayaṇa sacrifice with (Agni) Sviṣṭakṛt as the fourth, fills his mouth with grains, swallows them, sips water, forms a lump of the boiled (sacrificial) food, and throws it up with the next Yajus (II, 18, 1) to the summit of the house.
</details>

<details><summary>हरदत्तः</summary>

- **नवानां** व्रीहीणां यवानां वा औपासने श्रपयित्वा  
- प्रतिष्ठितम् अभिघार्याग्निम् उपसमाधाय  
- संपरिस्तीय  
- तूष्णीं समन्तं परिषिच्य  
- दर्वीं संमृज्य  
- स्थालीपाकाद् उपघातं चतस्र आहुतीर् जुहोत्य् **आग्रयणदेवताभ्यः स्विष्टकृच्चतुर्थाभ्यः** — 
  - इन्द्राग्निभ्यां स्वाहा । अग्नीन्द्राभ्यामिति वा ।
  - ततो विश्वेभ्यो देवेभ्यः, ततो द्यावापृथिवीभ्यां, अग्नये स्विष्टकृत इति ।
- पूर्ववत् परिषेचनम् ।

एतावद् एव कर्म नान्यत् किञ्चित्, प्रापकाभावात् ।  
केचित् सर्वं कुर्वन्ति ।+++(5)+++

ततः **तण्डुलानां मुखं** पूरयति ।  
अत्र तण्डुलशब्दः ओदनावयवेषु पुलाकेषु वर्तते ।+++(5)+++  
यथा "मेक्षणे तण्डुला" इत्यत्र ।  
तेन हविषश् शेषाद् अवदाय पूरणम् ।  
अन्ये शुद्धान् एव तण्डुलानिच्छन्ति ।

तान् **गीर्त्वा** भक्षयित्वाऽऽचम्य तत ओदनपिण्डं संवर्तयति प्रयत्नेन सम्पादयति ।
यथा स्तूपे उद्विध्यमानो न संशीर्यति तथा संवर्त्य तमगारस्तूपे उद्विध्येत् — **उत्तरेण यजुषा** "परमेष्ठ्य् असी"त्यनेन _ऊर्ध्वं विध्येत्_, यथा **स्तूपे** निपततति । स्तूपः पृष्ठवंशः ।
**विद्धेद्** इत्यपपाठः, छान्दसो वा ।

आग्रयण-वचनाद् एव सिद्धे **नवानाम्** इति वचनम् अनाहिताग्नेर् नवानां स्थालीपाक एव यथा स्यात् - अन्ये कल्पा श्रौतदृष्टा मा भूवन्निति ।  
स्विष्टकृच्-चतुर्थ-वचनं सोम-निवृत्य्-अर्थम् ।

तेन+++(←केन??)+++ श्यामाकानां वेणुयवानां चाग्रयणं अनाहिताग्नेर् भवति ॥७॥
</details>

<details><summary>सुदर्शनः</summary>

**नवानां** व्रीहीणां यवानां वा सम्बन्धिनां पत्न्य् अवहन्तीत्यादि-विधिना **स्थालीपाकम्** एव श्रपयित्वा  
ऽग्नेर् उपसमाधानाद्य्-अग्नि-मुखान्ते कृते  
**आग्रयण**प्रधान **देवताभ्यः** श्रौते चोदिताभ्यः **स्विष्टकृच्-चतुर्थाभ्यः** = स्विष्टकृच्चतुर्थो यासां, ताभ्यो जुहोति ।  
तत्र प्रथमम् इन्द्राग्निभ्यां अग्नीन्द्राभ्यां वा स्वाहेति जुहोति ।  
ततो विश्वेभ्यो देवेभ्यस् स्वाहेति ।  
ततश् च द्यावा-पृथिवीभ्यां स्वाहेति ।  
सर्वत्र च स्वेनैवावदानधर्मेण ।  
अथ लेपयोर् इत्यादि-तन्त्र-शेष-समाप्तिः ।  

ननु— श्रौते "आग्नेयम् अष्टाकपालं निर्वपति पुराणानां व्रीहीणां" इत्य् अग्निः प्रथम- देवता । तत् कथम् इन्द्राग्निभ्याम् अग्नीन्द्राभ्यां वा प्रथमाहुतिः ?  
सत्यं; स तु तत्राग्निर् अङ्ग-देवता, न प्रधान-देवता; आग्रयण-देवताभ्य इति च प्रधान-देवतानाम् एव सम्प्रत्ययः ; अन्यथा अतिप्रसङ्गात् ।  
अप्रधान्यं चाग्नेः "आग्रयणं भवति हुताद्याय" इत्य् अत्रेन्द्राग्न्य्-आदीनाम् एवोपदेशात्, ऐन्द्राग्नस्य मुख्य-प्रधानत्वे चामावास्या-तन्त्रम् इति तन्त्र-नियमस्योपपत्तेः, "दश हविषां द्वे स्विष्टकृतः" इत्यत्राग्नेययोर् याज्यानुवाक्ययोर् अभावाच्च ।

अत्र च **स्विष्टकृच्चतुर्थाभ्य** इति वचनं श्रौतवद् इह व्रीह्याग्रयणेन श्यामाकाग्रयणस्य पाक्षिकी समानतन्त्रता मा भूद् इत्य्-एवम्-अर्थम् ।
तेनानाहितग्नीनां नाना-तन्त्रम् एव ।+++(4)+++

वर्षासु पर्वणि सोमाय श्यामाकाग्रयणं कर्तव्यम्,  
द्रव्य-देवता-कालानाम् अनुक्तानाम् अप्याग्रयण-नाम-धेयाद् अवगतानां आकाङ्क्षितानां स्वीकारे विरोधाभावात् ।+++(4)+++

अत एव न्यायाच् छरदि व्रीहीणाम् आग्रयणं, वसन्ते च यवानां पर्वण्य् एव ।

केचित्— स्विष्टकृच्-चतुर्थ-वचनाद् आहिताग्नेः श्यामाकादीनां वेणुयवानां चाग्रयणम् एव न भवतीति । तन्न ; अकृताग्रयणस्य नव-श्यामाकाद्य्-अशनाभ्युपगमे ऽतिप्रसङ्गात्, स्विष्टकृच्-चतुर्थ-वचनस्योक्तार्थत्वाच् च ॥

ततस् तन्त्रशेषे समाप्ते **तण्डुलानां मुखम्** आस्यं पूरयति ।  
तण्डुलाश् चाशृताः, प्रसिद्धत्वात् । शृता इत्यपरे - "ये मेक्षणे तण्डुला" इति दर्शनात् ।  
शृत-पक्षे हुतशेषात् प्रतिपत्त्य्-अपेक्षाद् उपादाय मुख-पूरणम् ।

ततो **निगीर्य** तण्डुलान् **आचामति** - अपस् सकृत् पिबतीत्यर्थः । कर्माङ्गतया चेदम् आचमन-विधानं, प्रकरणात् ।  
शुद्ध्य्-अर्थाचमनम् अपि "आसीनस् त्रिर् आचामेत्" (आप.ध.१-१६-२.) इत्याद्य्-अनेकपदार्थान्वितं शास्त्रान्तर-प्राप्तं कर्तव्यम् एव ।

तत ओदनेन हुत-शेषेण **पिण्डं संवर्तयति** - यथा उद्विध्यमानो न शीर्यति तथा सुदृढं करोति ।
ततस्तं पिण्डमुत्तरेण यजुषा "परमेष्ठ्यसि" इत्यनेन **उद्विद्धेत्** ऊर्ध्वं विक्षिपेत् ।  
यथागारस्तूपे पृष्ठवंशे पतति तथा विद्धेत् । यकार-लोपश् छान्दसः ॥७॥
</details>
