+++
title = "२० ०६ पूर्ववदुत्तरैः "

+++

<details><summary>Oldenberg</summary>

6. With the next (formulas, II, 18, 42-45) he does the same as before (i.e. he distributes two leaves with each Mantra).
</details>

<details><summary>हरदत्तः</summary>

पूर्ववद्**उत्तरैर्**मन्त्रैः "द्वारापोस्पृशे"त्यादिभिः चतुर्भिः पर्णानि देयानि **पूर्ववद्** एकैकेन द्वे द्वे इत्यर्थः ।
अत्र **द्वारापो** देवः द्वारपालः ।
**द्वारापी** देवी च द्वारापाला ।
**अभ्यासारिणो**ऽपि देव्या अनुचराः ।
**निषिङ्गिन्न्** इति जयन्तस्याभिधानम् ।
तेभ्यो यथा स्वमोदनैस्तत्र तत्र दानम् ॥६॥
</details>

<details><summary>सुदर्शनः</summary>

**पूर्वं** यथा "गृहपोपस्पृश" इत्यादिभिर्दक्षिणोत्तरकुट्योर्मध्ये च स्वेभ्य एवौदनेभ्यो द्वे द्वे पर्णे प्रतिमन्त्रं दत्ते, एवं **उत्तरैः** "द्वारापोपस्पृश" इत्यादिभिश्चतुर्भिर्दद्यात् ॥
अथ प्रयोगः—परिषेचनान्ते कृते "गृहपोपस्पृश" इति दक्षिणस्याम् ।
"गृहप्युपस्पृशे"त्युत्तरस्याम् ।
"घोषिणः" इति मध्ये ।
ततश्च "श्वासिनः"
इति दक्षिणस्याम् ।
"विचिन्वन्तः" इत्युत्तरस्याम् ।
"प्रपुन्वन्तः" इति मध्ये ।
ततः "समश्नन्तः" इति दक्षिणस्याम् ।
एतदन्तं द्वे द्वे पर्णे ।
ततो दक्षिणस्यामेव "देवसेनाः" इति दश पर्णानि ।
तथैव "या आख्याताः" इति दश पर्णानि ।
तस्यामेव ततः पुनरपि तत्रैव "द्वारापोपस्पृश" इति द्वे पर्णे ।
"द्वारापि" इत्युत्तरस्याम् । "अन्वासारिणः" इति मध्ये द्वे ।
"निषङ्गिन्" इति दक्षिणस्यां द्वे इति ।
अत्र यद्यपि केचन मन्त्रा अव्यक्तलिङ्गका बहुवचनलिङ्गकाश्च, तथापीशानमीढुषीजयन्ता एव देवताः ।
प्रमाणं च "गृहपि""द्वारपि"
"निषङ्गिन्" इति मन्त्रलिङ्गदर्शनम् ।
"दश देवसेनाभ्यो दशोत्तराभ्य, इत्यत्र तु सूत्रकारवचनाद्देवस्येशानस्य सेना देवसेना एव देवताः ।
ममकारास्पदीभूतस्य च पुत्रभृत्यादेः पूजापि पितृस्वाम्यादिपूजैव, पुत्रादिपूजायां सत्यां पित्रादेरहमेव पूजित इति मानसप्रत्यक्षोदयात् ।
अत एव च जातेष्टेस्संवलिताधिकारत्वम् ।
तस्मादिह देवस्यौदनाद्देवसेनाभ्यो दानं न विरुध्यते ।
केचित्—मान्त्रवर्णिक्य एव देवताः ।
तेन गृहपेति देवाय; "रुद्रः खलु वै वास्तोष्पतिः" (तै.सं.३-४-१०.) इति श्रुतेः ।
"गृहपी"ति देव्यै ।
"घोषिण" इति तु पञ्चभिर्देवस्यानुचरेभ्यः सर्पगणेभ्यः ।
आश्वलायनीये स्पष्टत्वात् ।
ततो "देवसेनाः" इति द्वाभ्यां देवसेनाभ्यः ।
"द्वारापे"ति देवस्य द्वारपालाय ।
"द्वारपी"ति देव्यै द्वारपालायै ।
"अन्वासारिण" इति देव्या एवानुचरेभ्यः ।
"निषङ्गिन्" इति जयन्ताय, तस्याप्यावाहितस्य बलिना भाव्यत्वादिति ॥६॥
</details>
