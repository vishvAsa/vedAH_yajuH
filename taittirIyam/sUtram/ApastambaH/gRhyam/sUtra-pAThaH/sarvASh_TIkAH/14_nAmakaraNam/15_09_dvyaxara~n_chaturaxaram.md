+++
title = "१५ ०९ द्व्यक्षरञ् चतुरक्षरम्"

+++

<details><summary>Oldenberg</summary>

9. (It should be a name) of two syllables or of four syllables; the first part should be a noun; the second a verb; it should have a long vowel (or) the Visarga at the end, should begin with a sonant, and contain a semi-vowel.
</details>

<details><summary>हरदत्तः</summary>

अथ नाम्नो लक्षणविशेषः ।
सव्यञ्जनो निर्व्यञ्जनो वा स्वरो **ऽक्षरं नाम** द्रव्यप्रधानं, तत्पूर्वपदं यत्र तत् **नामपूर्वं** क्रियानिमित्तमाख्यातं, तदुत्तरपदं यत्र तत् **आख्यातोत्तरं** दीर्घात्परोऽभिनिष्ठानो विसर्जनीयोऽन्ते यस्य तत् **दीर्घाभिनिष्ठानान्तम्** तथा घोषवद्व्यञ्जनमादिभूतं यस्य तत् **घोषवदादि** अन्तर्मध्ये अन्तस्था यस्य तत् **अन्तरन्तस्थम्** वर्गाणां तृतीयचतुर्थौ हकारश्च घोषवन्तः ।
यरलवा अन्तस्थाः ।
दिवं नयतीति द्युतिः ।
गाः श्रयते इति गोश्रिः ।
गां प्रीणातीति गोप्रीः ।
हिरण्यं ददातीति हिरण्यदाः
भूरिदाः हरदत्त इत्यादीन्युदाहरणानि ।
"ऋष्यणूकं देवाताणूकं वा यथा वैषां पूर्वपुरुषाणां नामानि स्यु"रिति (बौ.गृ. २.२.२८,२९.) बौधायनः ।
**ऋष्यणूकं** ऋष्यभिधायि–वसिष्ठो जमदग्निरिति ।
**देवताणूकं** देवताभिधायि रुद्रो विष्णुरिति ।
**पूर्वपुरुषाः** पित्रादयः ॥९॥
</details>

<details><summary>सुदर्शनः</summary>

अथ व्यवस्थापनीयस्य नाम्नो लक्षणमुच्यते– **द्व्यक्षरं चतुरक्षरं** वेति समासेऽभिप्रेतः, न तु रूढिः "नामपूर्वमाख्यातोत्तरम्" इति पूर्वोत्तरखण्डव्यवस्थापनात् ।
नापि वाक्यम् ; तस्य द्रव्यवाचकत्वाभावात् ।
कुतः पुनर्वाक्यसमासयोरर्थवत्समुदायत्वाविशेषेऽपि समास एव द्रव्यवाचको न वाक्यम्? इति चेत् ; "कृत्तद्धितसमासाश्च" (पा.सू.१-२-४६.) इति समासग्रहणस्य नियमार्थत्वात् ।
**नामपूर्वं**, द्रव्यवाचकं सुबन्तं पदं नाम, तत्पूर्वं यस्य तन्नामपूर्वम् ।
तथा आख्यातमुत्तरं पदं यस्य नाम्नस्तदाख्यातोत्तरम् ।

ननु– "सुप्सुपा" इति समासनियमात् आख्यातेन तिङन्तेन नैव समासः? सत्यम् ; अत एवात्र आख्यातशब्देन आख्यातसदृशं क्विबन्तं सुबन्तमेव विवक्षितम् ।
सादृश्यं च क्रियाप्राधान्याभावेऽपि क्रियावाचित्वमात्रात्, "क्विबन्तो धातुत्वं न जहाति" इति धातुसंज्ञत्वाच्च ।
**दीर्घाभिनिष्ठानान्तं** दीर्घश्चाभिनिष्ठानश्चान्ते यस्य नाम्नस्तत्तथोक्तम् ।
अभिनिष्ठान इति विसर्जनीयस्य पूर्वाचार्याणां संज्ञा ।
घोषवान् वर्ण आदिर्यस्य नाम्नस्तत् **घोषवदादि ।**
घेषवर्णाश्च प्रातिशाख्यसूत्रे प्रसिद्धाः, "ऊष्मविसर्जनीयप्रथमद्वितीया अघोषाः
न हकारः ।
व्यञ्जनशेषो घोषवान् "इति ।
**अन्तरन्तस्थं** अन्तः मध्ये यस्य नाम्नोऽन्तस्थाः यरलवास्तत्तथोक्तम् ।
द्व्यक्षरस्योदाहरणं–वार्दाः,
वाः उदकं ददातीति वार्दाः, गिरं ददातीति गीर्दाः इत्यादि ।
चतुरक्षरस्य तु भाष्योक्तं "द्रविणोदाः वरिवोदाः" इति ।
एतद्द्वयमपि छान्दसम् ।
अन्यदपि हिरण्यदा युवतिदा इत्यादि ॥९॥
</details>
