+++
title = "१० ०२ गर्भाष्टमेषु ब्राह्मणमुपनयीत"

+++

<details><summary>Oldenberg</summary>

2. Let him initiate a Brāhmaṇa in the eighth year after the conception,
</details>

<details><summary>हरदत्तः</summary>

यस्मिन् वर्षे गर्भो भूत्वा शेते तद्वर्षं गर्भशब्देनोच्यते तदष्टमं येषां तानीमानि **गर्भाष्टमानि** वर्षाणि ।
बहुवचनं सौरादिभेदेन वर्षाणं भिन्नत्वात् ।

अपर आह– जन्मप्रभृति सप्तानां वर्षाणां गर्भमष्टमं भवति ।
तेन सप्तस्वपि वर्षेषूपनयनं चोद्यते ।
तत्र चतुर्षु वर्षेष्वयोग्यत्वात् चौलादि-संस्कारान्तर-विरोधाच् च पञ्चमादिषु त्रिषूपनयनमिति ।
अत्र षष्ठसप्तमयोः काम्यम् उपनयनम्, अष्टमे नित्यमित्य् अयं विशेषो न स्यात् ।
सर्वत्र नित्यम् एव स्यात् ।

किंच पञ्चमे षष्ठे वा वर्षे वर्तमाने कथं गर्भवर्षमष्टमं भवति ।
नह्य् असत्य-पूरणीयेषु पूरणत्वम् उपपद्यते ।
तस्मात् सप्तमे वर्तमान एव गर्भ-वर्षम् अष्टमं भवति ।
तस्माद् अविवक्षितं बहुवचनम् ।

पूर्वोक्तो वा निर्वाहः ।
काम्यं तूपनयनं विध्य्-अन्तर-लभ्यम् ।
उपनयीतेति पाठः श्रुत्य्-अनुसारेण शब्-विकरणस् तु धातुः ।
राजन्य-वैश्ययोः विशेषोपदेशाद् एव गर्भाष्टम-विधेः ब्राह्मण-विषयत्वे सिद्धे ब्राह्मण-विधिः श्रुत्य्-अनुवाद एव ।
पुनर् उपनयीतेत्य् अनुच्यमाने पूर्वम् उपनयन-ग्रहणम् अधिकारार्थम् एव स्यात्, तम् अर्थं न साधयेत् यस् तत्र साध्यः ॥२॥
</details>

<details><summary>सुदर्शनः</summary>

**गर्भाष्टमेषु** वर्षेष्विति शेषः ।
"गर्भादिस् सङ्ख्या वर्षाणाम्" (गौ.ध.२-७.) इति गौतमवचनात् ।
गर्भ-शब्देन यस्मिन् वर्षे गर्भो वर्धते, तल् लक्ष्यते ।
तद्-अष्टमं येषां जन्मादीनां सप्तानां तानि गर्भाष्टमानि वर्षाणि ।
तेषु **ब्राह्मणम् उपनयीत** ।

एवं यद्यपि जन्मादि-सप्तस्व् अप्य् उपनयनं प्राप्तं, तथापि जन्मादिषु त्रिषु चौलान्तैः गर्भ-संस्कारैर् अवरुद्धत्वान् न क्रियते ।
चतुर्थेऽपि नैव ; कुमारस्य व्रतासामर्थ्यात्।
अतोऽत्रोपादेय-गता बहुत्व-सङ्ख्या (१)कपिञ्जल-न्यायेन गर्भाद् आरभ्य षष्ठ-सप्तमाष्टमेषु त्रिष्व् एवावतिष्ठते - सामर्थ्यात् प्रयोगभेदेन ।

ननूत्तरत्र "राजन्यं" "वैश्यम्" इति विशेषोपादानाद् एव गर्भाष्टमविधिर् ब्राह्मणस्यैवेत्य् अर्थसिद्धत्वात् ब्राह्मणम् इति न वक्तव्यम् ।
तथोपनयनं व्याख्यास्याम इति प्रकृतत्वाद् उपनयीतेत्यपि ।
मैवम् ; उपनयनं श्रौतम् इति ज्ञापयितुम् । +++(यतः)+++ "अष्टवर्षं ब्राह्मणम् उपनयीत" इत्य् एतच् छ्रुत्य्-अनुकारित्वात् ।

केचित्–गर्भाष्टम एव वर्षे, न तु षष्ठ-सप्तमयोः तयोर् गर्भाष्टमत्वाभावाद् इति । तन्न - बहुवचनानर्थक्यात् ॥२॥
</details>
