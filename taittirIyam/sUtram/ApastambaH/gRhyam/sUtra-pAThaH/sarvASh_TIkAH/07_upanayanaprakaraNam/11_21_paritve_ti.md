+++
title = "११ २१ 'परित्वे' ति"

+++

<details><summary>Oldenberg</summary>

22. Having wiped (with his hand wet) around (the fire) with (the formula), 'Around thee' (M. II, 6, 1), he should put (twelve) pieces of wood on that (fire) with the next Mantras (II, 6, 2-13).
</details>

<details><summary>हरदत्तः</summary>

तमुपनयनाग्निं "परि त्वे"त्यनेन मन्त्रेण **परिमृज्य** सर्वतो मार्जनमुदकेन कृत्वा **उत्तरैर्मन्त्रैः** "अग्नये समिधम्" इत्यादिभिः द्वादशभिः प्रतिमन्त्रं समिधो नित्यमादध्यात् ब्रह्मचारी ।
"सायं प्रातर्" (आप.ध.१४-१६) इति विशेषः सामयाचारिकः प्रत्येतव्यः ।
"सायमेवाग्निपूजेत्येके" (आप.ध.१-४-१७.) इति च ।
अयं तूपदेशोऽस्मिन् काले प्रारम्भार्थः ।
तेन प्रातरुपक्रमं समिदाधानं सायमपवर्गम्
(१)पक्षान्तरे सायमेवोपक्रमः, नान्यस्मिन् काले ।
तत्र यथाकामी प्रक्रमे ।
अधिकारादेव सिद्धे तस्मिन्निति वचनं त्र्यहादूर्ध्वमपि तस्मिनुपनयनाग्नावेव समिदाधानं यथा स्यादिति ।
तेन नित्यधारणमप्यस्य विकल्पेन साधितं भवति ।
व्याहृतिभिरप्यन्ते चतस्रस्समिध आदधाति ।
तत्त्प्रायश्चित्तत्वेन द्रष्टव्यम्, (२)कल्पान्तरदर्शनाच्च ।
"यत्ते अग्ने तेजः" इत्यादिभिरुपस्थानं समाचाराद्भसितधारणम् ॥२१॥
</details>

<details><summary>सुदर्शनः</summary>

"परित्वाग्ने" इत्यग्निं **परिमृज्य** परिसमूह्य, तस्मिन् उपनयनाग्नौ यावद्धारणम् **उत्तरैर्मन्त्रैर्** द्वादशभिः "अग्नये समिधमाहार्षं" इत्यादिभिः प्रतिमन्त्रमेकैकां समिधमादध्यात् ।
(३)पुनश्चान्ते तूष्णीं परिसमूहनम् ।
(४)अनन्तरमुभयस्तूष्णीं समन्तं परिषेचनं, स्मृत्यन्तराद्
आचाराच्च ।
एतच्च समिदाधानं पूर्वं काष्ठैरग्निमिद्ध्वा कार्यम्; धर्मशास्त्रे "अग्निमिद्ध्वा परिसमूह्य समिध आदध्यात्" (आप.ध.१-४-१६.)
इति वचनात् ।
परिसमूहनस्य "परित्वेति परिमृज्य" इति विधिः ।
तथा धर्मशास्त्रे तु "समिद्धमग्निं पाणिना परिसमूहेन्न समूहन्या" (आप.ध.१-४-१८) इति गुणार्थोऽनुवादः ॥२१॥
</details>
