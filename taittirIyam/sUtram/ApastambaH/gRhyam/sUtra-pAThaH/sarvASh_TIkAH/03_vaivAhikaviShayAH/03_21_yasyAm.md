+++
title = "०३ २१ यस्याम्"

+++

<details><summary>Oldenberg</summary>

20. A wife who is pleasing to his mind and his eyes, will bring happiness to him; let him pay no attention to the other things: such is the opinion of some.
</details>

<details><summary>हरदत्त-प्रस्तावः</summary>

अथर्द्धिनिश्चये एकीयं मतमाह–
</details>

<details><summary>हरदत्तः</summary>

**यस्यां** कन्यायां वरस्य **मनसश्चक्षुषश्च** निबन्धः तृप्तिर् उत्पद्यते **तस्याम् ऋद्धिर्** ध्रुवा, **नेतरत्** न दत्तादि-गुण-दोषाद्य्-अनुदर्शनम् आदरणीयम् इत्य् **एके** शिष्टा ब्रुवते ।

अत्र पक्षे सर्व-गुण-सम्पन्नायाम् अपि यस्यां  
मनश्चक्षुषी न निबध्येते सा वर्जनीया ।  

शास्त्र-निषिद्धास् तत्रापि पक्षे वर्ज्या एव, यथा ऽस-वर्णा स-गोत्रेति ॥२१॥
</details>

<details><summary>सुदर्शनः</summary>

**यस्यां** कन्यायां वरस्य **मनश्-चक्षुषोर् निबन्धः** नितरां बन्धनं,  
यस्याम् आसक्त्यतिशयेन मनश्चक्षुषी निबद्धे अव तिष्ठत इत्यर्थः ।  
**तस्यां** जायायां सत्यां धर्मादीनां समृद्धिः, **नेतरत्** गुणदोषानुदर्शनम् **आद्रियेत** इत्येके ब्रूवते ।  

एतदुक्तं भवति–  

अत्र मनश्चक्षुषोर् निबन्ध एवादरणे कारणम्,  
न तु ज्योतिषादिना ज्ञाता गुणाः ।
तथा तद्-अभाव एव परिवर्जने कारणम्,  
न स्वापादयो दोषा इति ।  

उभयोर् अपि मतयोर् दत्तादीनां निषेधम् आद्रियेतैव;  
"सवर्णापूर्वशास्त्रविहितायाम्" (आप.ध. २-१३-१.) "असमानार्षगोत्रजाम्" "पञ्चमात् सप्तमादूर्ध्वम्" इत्यादिवचनजातात् ॥२१॥

इत्थं सुदर्शनार्येण गृह्यतात्पर्यदर्शनम् ॥
प्रथमे पटलेऽकारि यथाभाष्यं यथामति ॥
इति श्रीसुदर्शनाचार्यकृते गृह्यतात्पर्यदर्शने तृतीयः खण्डः ॥
समाप्तश्च प्रथमः पटलः
</details>
