+++
title = "०३ १९ बन्धुशीललक्षणसम्पन्नामरोगामुपयच्छेत "

+++

<details><summary>Oldenberg</summary>

18. Let him marry a girl of good family and character, with auspicious characteristics, and of good health.
</details>

<details><summary>हरदत्त-प्रस्तावः</summary>

उद्वाह्यामाह–
</details>

<details><summary>हरदत्तः</summary>

उक्ता वर्जनीयाः कन्याः ।
अथ ग्राह्या उच्यन्ते ।
बन्धुशब्देन कुलमुच्यते ।
यदुक्तमाश्वलायनेन "कुलमग्रे परिक्षेत ये मातृतः पितृतश्चेति यथोक्तं पुरस्ताद्" (आश्व. गृ. १-५-१०.) इति ।
**शीलसम्पन्ना** आर्यशीला ।
**लक्षणसम्पन्ना** स्त्रीलक्षणैरुपेता रोगराहिता क्षयापस्मारादिरहिता ॥१९॥
</details>

<details><summary>सुदर्शनः</summary>

अत्र **सम्पन्नाम्** इति प्रत्येकं सम्बध्यते ।
**बन्धुसम्पन्नां** प्रशस्ताभिजनाम् ।
**शीलसम्पन्नाम्** आस्तिक्यादिगुणान्विताम् । **लक्षणसम्पन्नां** गूढगुल्फत्वादिस्त्रीलक्षणयुक्ताम् ।
**अरोगां** क्षयापस्मारकुष्ठाद्यचिकित्स्यरोगरहिताम् ।
उपयच्छेत उद्वहेत् ॥१९॥
</details>
