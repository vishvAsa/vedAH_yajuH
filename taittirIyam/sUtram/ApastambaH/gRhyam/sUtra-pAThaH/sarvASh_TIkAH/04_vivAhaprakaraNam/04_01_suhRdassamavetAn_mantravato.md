+++
title = "०४ ०१ सुहृदस्समवेतान् मन्त्रवतो"

+++

<details><summary>Oldenberg</summary>

1. Let him send out as his wooers friends who have assembled, who are versed in the Mantras.
</details>

<details><summary>हरदत्तः</summary>

अथ कन्यावरणविधिः ।
इन्वकाभिः प्रसृज्यन्त इत्युक्तम् ।
तस्मिन्नन्यस्मिन् वा पुण्यनक्षत्रे ब्राह्मणान् भोजयित्वाशिषो वाचयित्वा, **सुहृदः**
बन्धून् **समवेतान्** सङ्गतान् **मन्त्रवतः** श्रुताध्ययनसम्पन्नान् **वरान्** कन्यावरयितॄन् **प्रहिणुयात्** प्रस्थापयेत् यूयममुष्मात् कुलात् मह्यं कन्यां वृणीध्वमिति ।
यद्यप्येवंविधे कार्ये सुहृदामेव सम्भावना तथापि सुहृद इत्युच्यते मन्त्रवतामसम्भवे सुहृत्वमात्रपरिग्रहार्थम् ।
मन्त्रवत इति ब्राह्मणानामेव ग्रहणम् ।
तेन क्षत्रियवैश्ययोरपि ब्राह्मणा एव वराः ॥१॥
</details>

<details><summary>सुदर्शनः</summary>

पूर्वत्र "इन्वकाभिः प्रसृज्यन्ते" (आप.गृ. २-१६.) इति विवाहोपयोगिनो वरप्रेषणस्य कालोऽभिहितः ।
इदानीं तस्य विधिमाह—
**सुहृदः** आत्मनो मित्राणि ।
**समवेतान्** आत्मानं प्रत्येककार्यान् ।
**मन्त्रवतः** मन्त्रब्राह्मणवतः, "शुचीन् मन्त्रवतः" (आप. ध. २-१५-११.)
इतिवन्मन्त्रग्रहणस्य प्रदर्शनार्थत्वात् ।
**वरान्** वरयितॄन् ।
वरः **प्रहिणुयात्** प्रेषयेत् ।
एते युग्मा ब्राह्मणाश्चेति केचित् ॥१॥
</details>
