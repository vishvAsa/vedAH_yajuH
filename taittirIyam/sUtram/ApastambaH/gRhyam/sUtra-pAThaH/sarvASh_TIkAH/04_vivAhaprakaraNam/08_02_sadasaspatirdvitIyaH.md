+++
title = "०८ ०२ सदसस्पतिर्द्वितीयः"

+++

<details><summary>Oldenberg</summary>

2. And in the second place Sadasaspati (cf. Mantrap. I, 9, 8).
</details>

<details><summary>हरदत्तः</summary>

## उपाकर्मोत्सर्जनयोर् द्वैविध्यम्
द्विविधम् **उपाकरणम्** – काण्डोपकरणम् अध्यायोपाकरणञ् चेति ।  
तथा समापनम् ।  
तथा चान्यपरे वाक्ये दर्शनं "काण्डोपाकरणे चामातृकस्य काण्डसमापने चापितृकस्ये"ति (आप.ध. १-११-१-२.)।  

अध्यायोपाकरणं तु प्रसिद्धं- "श्रावण्यां पौर्णमास्यामध्यायमुपाकृत्येति" ।(आप. ध. १-९-१०.) ।
तथा समापनं - "तैष्यां पौर्णमास्यां रोहिण्यां वा विरमेत्", इति (आप. ध. १-९-२०.)। 

तत्र द्विविधेऽपि **उपाकरणे समापने चर्षिर्यः प्रज्ञायते** काण्डानुक्रमण्यां काण्डऋषित्वेन स तत्र देवता ।  
तत्र सदसस्पतिर्द्वितीयः ।  
काण्डऋषये हुत्वा सदसस्पतये होतव्यमित्यर्थः ।

## काण्डानि
तत्र प्राजापत्यं सौम्यं आग्नेयं वैश्वदेवमिति **काण्डानि** ।  
प्रजापतिः सोमो ऽग्निर् विश्वेदेवा इति **काण्डर्षयः** ।  
**सारस्वतं** नाम सङ्कीर्णानि काण्डानि ।  

यथाह बौधायनः – पौरोडाशिकं याजमानं होतारो हौत्रं पितृमेध इति सब्राह्मणानि सानुब्राह्मणानि **प्राजापत्यानि** ।  
आध्वर्यवं ग्रहाः दाक्षिणानि समिष्टयजूंष्यवभृथयजूंषि वाजपेयश्शुक्रियाणि सवा इति सब्राह्मणानि सानुब्राह्मणानि **सौम्यानि** ।  
अग्न्याधेयं पुनराधेयं अग्निहोत्रमग्न्युपस्थानमग्निचयनं सावित्रनाचिकेतचातुर्होत्रियवैश्वसृजारुणा इति सब्राह्मणानि सानुब्राह्मणान्य् **आग्नेयानि** ।  
राजसूयः पशुबन्धः इष्टयो नक्षत्रेष्टयो दिवश्येनयोऽपाघाः सत्रायणमुपहोमाः सूक्तान्युपानुवाक्यं याज्या अश्वमेधः पुरुषमेधस्सौत्रामण्यच्छिद्राणि पशुहौत्रमुपनिषद इति सब्राह्मणानि सानुब्राह्मणानि **वैश्वदेवानीति** (बौ. गृ. ३-१-२१-२४.)।  
अस्माकञ्च गृह्य-मन्त्र-प्रश्न-द्वयम् अप्य् **एकाग्निकाण्डं** नाम वैश्वदेवकाण्डे द्रष्टव्यम् ।

### उपाकरणसमापने
तत्र **काण्डोपाकरणे** तस्य काण्डस्य ऋषिर्यः तस्मै होमः– प्रजापतये काण्डऋषये स्वाहेति ।  
ततस् "सदसस्पतिम् अद्भुतम्" इति मन्त्रेण क्रम-प्राप्तेन सहित-मन्त्र-स्वाध्यायार्थं +++(एकाग्निकाण्डे)+++ विवाहप्रकरणे पठितः ।  
तस्यैव विनियोग-प्रदर्शनार्थम् इदं सूत्रम् अस्मिन् प्रदेशे पठितम् ।  
अन्यथोपनयनानन्तरम् एव वक्तव्यं स्यात् ।

एवं तस्य तस्य समापने तस्मै तस्मै काण्डर्षये होमः ।  
सदसस्पतये द्वितीयः ।  
न जयादयः, प्रापकाभावात् ।+++(4)+++  
सूत्रान्तराश्रयणेन केचिज् जुह्वति ।

तानीमानि **चत्वारि वेदव्रतानि** यानि प्रतिकाण्डम् **उपाकरणानि** ।  
यानि समापनानि तानि **व्रतविसर्जनानि** ।  


## अध्यायोपाकरणसमापने
**अध्यायोपाकरणे** तु सर्वेषां काण्डर्षीणां होमः, ततस्सदसस्पतेः ।  
जयादयश्च भवन्ति वा, न वा ।

## आर्षेय-पाठ-पक्षः
तत्र काण्डोपाकरण-समापनयोर् उदगयनादि-प्राप्तेर् उपनयनानन्तरं तदानीम् एव +++(→उपनयनात् समनन्तरम् एव)+++ प्राजापत्यं काण्डम् उपाकृत्य  
श्रावण्यां पौर्णमास्याम् उपाकृत्य प्राजापत्यस्य काण्डस्याध्ययनम् ।  
तैष्यामुत्सर्गः ।  
तत्रैतावता कालेन प्राजापत्यकाण्डस्य समाप्तौ तेनोत्सर्गः ।

अथ सौम्यस्योपाकरणम् +++(प्राजापत्ये समाप्ते - नाध्यायोपाकरणं यावत् प्रतीक्षा)+++ ।  
अथ यावद् अध्यायोपाकरणं तावत् प्राजापत्यस्य काण्डस्य धारणाध्ययनं शुक्ल-पक्षेषु ।+++(5)+++ कृष्णपक्षेष्व् अङ्गाध्ययनम् ।+++(5)+++  
श्रावण्याम् उपाकर्म ।  
अथ सौम्यकाण्डस्याध्ययनम् ।  
तैष्यामुत्सर्गः ।  
काण्डसमापनम् ।

एवमितरयोः ।  
सर्वत्र उत्सर्जनाद् ऊर्ध्वं पूर्व-गृहीतस्यांशस्य धारणाध्ययनम् अङ्गाध्ययनञ् च होमः प्रथमःकल्पः ।

## सारस्वत-पाठ-पक्षः
अथ ये सारस्वतं पाठम् अधीयते तेषाम् उपनयनानन्तरं तदानीम् एव चत्वारि वेदव्रतानि क्रमेण कृत्वा कालेऽध्यायमुपाकृत्य यथापाठम् अध्ययनं तैष्याम् उत्सर्गः ।+++(5)+++  
पूर्ववद्धारणाध्ययनम् अङ्गाध्ययनं च, पुनर् उपाकरणम् इत्यादि ।

## आर्षेय-पाठिष्व् आचारभेदाः
आद्यकल्पे तु केचिद् उत्सर्जनं न कुर्वते ।  
ओपाकरणाद् अधीत्य पुनर् उपाकुर्वते ।  
अन्ये तूत्सृज्य पुनरधीयते ।
वेदव्रतानि च यदा कदाचित् कुर्वते ।  
तेषां मूलं मृग्यम् ।


## शुक्रियाणाम् 
सर्वेष्व् अपि पक्षेषु शुक्रियाणां पृथग् उपाकरणम् उत्सर्जनञ् च ।  

तत्र प्रयोगः— 

पर्वण्य् उदयगयन इत्यारभ्याज्यभागान्ते सोमाय काण्डर्षये स्वाहेति, सदसस्पतिम् इति च हुत्वा  
जयादि-परिषेचनान्ते मदन्तीर् उपस्पृश्येत्य् एवमादि प्रतिपद्यते ।
एवम् एव पूर्ववत् विसृज्येत्य् अत्रापि प्रयोगः ॥२॥
</details>

<details><summary>सुदर्शनः</summary>

अत्र विषयशुध्यर्थम् अध्यायस्य च, प्राजापत्य-सौम्याग्नेय-वैश्वदेवाख्यानां काण्डानां च, तत्-तत्-काण्डाख्य-व्रतानां चोपाकरण-समापनयोश् च स्वरूपम् उच्यते।  

## अध्यायानाम्
तत्राध्यायस्योपाकरणं, श्रावण्यां पौर्णमास्यां विहित-होम-पूर्वकम् अध्यायानाम् आरम्भः ।  
समापनं च, तस्य तैष्यां पौर्णमास्याम् इत्यादिषु होम-पूर्वकम् एवाध्ययनोत्सर्गः ।

## काण्डानाम्
काण्डानाम् उपाकरणं तु, क्रम-प्राप्ते काले होम-पूर्वकम् एव तत्-तत्-काण्डानाम् अध्ययनोपक्रमः ।  
समापनं चैषां तत्-तत्-काण्डाध्ययने समाप्ते होम-पूर्वकम् एवोत्सर्गः ।  
य एते काण्डानाम् उपाकरण-समापने, ते एव व्रतानाम् इति, न भेदेन, अध्ययनाङ्गत्वात् सर्वेषां ब्रह्मचारि-व्रतानाम् ।+++(4)+++

सारस्वतपाठाध्ययने तु काण्डानां सङ्कीर्णत्वेन यथाकाण्डम् अध्ययनासम्भवात्, व्रतान्य् एवोदगयने काण्डवद् एकैकशः उपाकृत्य संवत्सरं चरित्वा विधिवद् उत्सृजेत् ।

## वेदव्रतानि
चत्वार्येव च वेदव्रतानि, न तु गृह्यान्तरोक्ते सावित्र-सम्मिताख्ये वेद-व्रते, सावित्र-सम्मिताख्य-काण्डयोर् अभावात् ।  
"चौलोपनयनं, चत्वारि वेदव्रतानि", (गौ. ध. ८-१५.) इति गौतमवचनाच् च ॥

## प्रयोगः
तथा विषयशुध्यर्थम् एव प्रयोग-भाष्यम् अल्प-भेदम् एव लिख्यते ।  
आपस्तम्ब-दर्शनानुगतोपदेशेनाध्यायोपाकरणादीनां कर्मोच्यते ।

### अध्यायोपाकरणस्य
तत्र तावद् अध्यायोपाकरणस्य - 

श्रावण्यां पौर्णमास्यां आचार्यश् शिष्यैस् सह कृत-प्राणायामो "ऽध्यायमुपाकरिष्य" इति सङ्कल्प्य महा-नद्यां विधिवत् स्नात्वा पवित्रपाणिः नव ऋषीन् तर्पयेत्– 


प्रजापतिं काण्डऋषिं तर्पयामि।  
सोमं काण्डऋषिं तर्पयामि।  
अग्निं काण्डऋषिं तर्पयामि।  
विश्वान्देवान् काण्डऋषिं तर्पयामि।

सांहितीर् देवता उपनिषदस् तर्पयामि।  
याज्ञिकीर् देवता उपनिषदस् तर्पयामि।  
वारुणीर् देवता उपनिषदस् तर्पयामि।  
ब्रह्माणं स्वयंभुवं तर्पयामि।  
सदसस्पतिं तर्पयामि 

इति।

ततो ऽग्नेरुपसमादानाद्यग्निमुखान्ते अन्वारब्धेष्वन्तेवासिषु नवाज्याहुतीर्जुहोति।

प्रजापतये काण्डऋषये स्वाहा।  
सोमाय काण्डऋषये स्वाहा।  
अग्नये काण्डऋषये स्वाहा।  
विश्वेभ्यो देवेभ्यः काण्डऋषिभ्यः स्वाहा।

+++(उपहोमाः)+++  
साँहितीभ्यो देवताभ्य उपनिषद्भ्यः स्वाहा ।
याज्ञिकीभ्यो देवताभ्य उपनिषद्भ्यः स्वाहा ।
वारुणीभ्यो देवताभ्य उपनिषद्भ्यस्स्वाहा ।
ब्रह्मणे स्वयंभुवे स्वाहा ।

सदसस्पतिमित्येतयर्चा नवमीम् आहुतिं जुहोति ।  

तत आचार्यप्रमुखाः दर्भेष्वासीना दर्भान् धारयमाणा वेदस्यादितश् चतुरो ऽवरार्ध्यान् अनुवाकान् अधीयीरन् ।  
अथ जयादि, परिषेचनान्ते ब्राह्मण-तर्पणम् ।

### उत्सर्गः
एवम् एवोत्सर्गो, न ततोऽधिकं स्मृत्यन्तरोप-संहारेणापि, किन्तु यथापस्तम्बीयं सूत्रम् ।  
तथा नादितो वेदस्यानुवाकानामध्ययनम् ।  
जयादयस्तु भवन्ति ।

### सौम्ये विशेषः
सौम्याद् ऋते काण्डोपाकरण-समापनयोश् च न सूक्तोपहोम-देवतोपस्थान-जयादयः ।  
सौम्यस्यैव सूक्तजयादयः ।
एवमापस्तम्बमत एवावस्थिताः केचित् कुर्वते यथोक्तम् ॥

### प्राजापत्य-व्रतम्
#### आरम्भः
अथ प्राजापत्ये व्रते पूर्ववत् स्नात्वा सोमाग्नि-विश्वेदेव-वर्ज्यानां तर्पणम् ।  
अग्नि-मुखान्ते चान्वारब्धे व्रतिनि जुहोति- प्रजापतये काण्डऋषये स्वाहा ।

"प्रजापते न त्वदेतान्यन्यः" ( तै. ब्रा. २-८-१-२.) इति सूक्तेन प्रत्यृचं षडाहुतीः,  
चतस्र उपहोमाहुतीः - साँहितीभ्य इत्यादिभिर् एव, सदसस्पतिमित्येतयैव सदसस्पतिं च ।

अथ व्रती उपस्थेय-देवता अभिसन्धायाग्निपुरोगाश् चतस्रो देवता उपतिष्ठते ।  
"अग्ने व्रतपते काण्डऋषिभ्यः {प्राजापत्यं} व्रतं चरिष्यामि, तच् छकेयं, तन् मे राध्यताम् ।  
{वायो व्रतपते, आदित्य व्रतपते, व्रतानां व्रतपते} - काण्डऋषिभ्यः {प्राजापत्यं} व्रतं चरिष्यामि, तच् छकेयं, तन् मे राध्यताम्," (तै.आ. ४-४१-३.) इत्येतैश् चतुर्भिर् यथादैवतम् ।  
ततो जयादि, ब्राह्मणतर्पणं च ।  

#### समाप्तिः
एवम् एव समापने प्रयोगः - संवत्सरे संवत्सरे पर्यवेते+++(=समाप्ते)+++ ।  
तत्रोपस्थान-मन्त्रेषु "अचारिषम् अशकम् अराधीति" विशेषः ।

केचित्— सौम्ये केश-श्मश्रु-वापनस्य दृष्टत्वात् प्राजापत्यादिष्व् अपीच्छन्ति ॥

एवम् एवाग्नेये वाश्वदेवे च ।

### आग्नेयम्
अग्नये काण्डऋषये स्वाहा; "अग्ने नय" (तै.ब्रा.२-८-३.) इति षडृचं सूक्तम्, ;  
"अग्ने व्रतपते काण्डऋषिभ्यः {आग्नेयं} व्रतं चरिष्यामि" इत्याग्नेये विशेषः ।

### वैश्वदेवम्
विश्वेभ्यो देवेभ्यः काण्डऋषिभ्यः स्वाहा ; "आ नो विश्वे अस्क्रागमन्तु" (तै. ब्रा.२-८-६-३.) इति षडृचं सूक्तम् ;
"वैशवदेवं व्रतं चरिष्यामी"ति वैश्वदेवव्रते विशेषः ॥

### सौम्यम्  - शुक्रियम्
#### उपाकर्म
सोमस्य काण्डोपाकरण-समापने शुक्रिय-कल्पोक्ते ।
अत्राप्युक्तं यत्तदुच्यते– पूर्ववद् उपाकृत्याग्नेर् उपसमाधानाद्य्-अग्निमुखान्ते, "सोमाय काण्डऋषये स्वाहा" ।  
"सोमो धेनुम्" (तै.ब्रा.३-९-३-१.) इति षडृचं सूक्तम् ।

उपहोमान्, सदसस्पतिं च हुत्वा,  
एवं पुर्ववद् उपाकृत्य,  
मदन्तीम् उपस्पृश्य  
प्रथमेनानुवाकेन शान्तिं कृत्वा  
चतस्र औदुम्बरीस् समिधो घृतान्वक्ता अभ्यादधाति - "पृथिवी समित्" (तै. आ. ४-४१-१०.) इत्यादिभिः ।

अथ देवतोपस्थानम् - "अग्ने व्रतपते काण्डऋषिभ्यः सौम्यं व्रतं चरिष्यामि" इत्यादिभिः ।

ततः प्रभृति शुक्रिय-मन्त्र-ब्राह्मणानुवाकानां प्रथम-पदानि "युञ्जते" (तै. आ. ४-२.) "सविता" (तै. आ. ५-१२.) इति वाभिव्याहार्य वाचयित्वा जयादि प्रतिपद्यते । 
परिषेचनान्तं कृत्वा मदन्तीम् उपस्पृश्य, उत्तमेनानुवाकेन शान्तिं कृत्वा ततस् सम्मीलनादि यथासूत्रम् ।

श्वोभूते "वयः सुपर्णाः" (तै.आ. ४-४२-३.) इत्यादित्योपस्थानान्ते ब्राह्मण-भोजनम् ।

अथास्य स्वाध्यायविधिः शुक्रियकल्प एवोक्तः ।

#### समाप्तिः
एवं समापने ।  
विशेषस्तु "द्यौस् समिद् आदित्य व्रतपते" (TA.4.41.2,4) इत्याद्य्-आवृत्ताः समिदाधानोपस्थान-मन्त्राः ।
उत्तमेनानुवाकेन शान्तिं कृत्वा गुरवे वरं दत्वा केशश्मश्रु वापयित्वा ब्राह्मणभोजनम् ।

## सूत्रपरीक्षा
### सूत्राव्यर्थता
अथ सूत्रम् आक्षिप्यते— ननु- "उपाकरणे समापने च ऋषिर् यः प्रज्ञायते" इति यः प्रजापत्यादीनाम् अन्यतमः काण्डानुक्रमण्यां काण्ड-ऋषित्वेन समाम्नायते स ऋषिः देवतेति व्यर्थम् एवेदं सूत्रम् ।

> काण्डोपकरणेष्वेतान् पुरस्तात् सदसस्पतेः ।  
> जुहुयात् काण्डसमाप्तौ च श्रुतिरेषा सनातनी ॥  
> (काण्डा.२-११.)

इति काण्डानुक्रमण्यां काण्डर्षिदेवतात्वस्य सिद्धत्वात् ।

सत्यम्, अत एव प्रजापत्य्-आदयश् चत्वारः प्रधान-होम-देवताः ;  साँहित्य्-आदयस् स्वयम्-भु-पर्यन्ताश् चत्वार उपहोम-देवताः ।  
तेनैते चत्वारस् सर्वकाण्डानाम् उपाकरण-समापनयोर् अनुवर्तन्ते प्रधानानुवर्तित्वाद् अङ्गानाम् इत्य्-एवं-परं सूत्रम्, न देवतात्व-विधि-परम् ॥१॥

### सदसस्पतेर् द्वितीयता
ननु– सदसस्पतिर् अध्यायोपाकरण-समापनयोर् नवमः । काण्डोपाकरण-समापनयोष् षष्ठः ।  
एवमयमद्वितीयोऽपि किमर्थं द्वितीय इत्युच्यते? ।

द्वतीयस्य स्विष्टकृतः स्थानेऽयं सदसस्पतिर् भवेद् इत्येवमर्थम् ।  
इदमर्थमेव च पूर्वत्र "अग्निस्विष्टकृद्द्वितीयः" (आप. गृ. ७-७.) इत्युक्तम् ।  

#### होम-स्थान-निर्देशः
उपाकरण-समापनयोर् आज्यहविष्कयोः स्विष्ट-कृद् एव नास्ति, कथं तत्स्थाने सदसस्पतिविधिः? इति चेत्—  
अनेनैव वचनेनास्य प्रसङ्गो विधीयते, यथा अग्निहोत्रे द्वितीयस्या आहुतेश् शातपथेन ब्राह्मणेन ।  
तेनाग्नेर् उत्तरार्ध-पूर्वार्धे ऽस्मै होमः ।  
एतद्-विस्मरणे स्विष्टकृल्-लोप-प्रायश्चित्तं च ।

अयं च होमो लिङ्गक्रमाभ्यां "सदसस्पतिम् अद्भुतम्" इत्येतया होतव्य इति स्पष्टत्वात् सूत्रकारस्यानादरः +++(प्रतीकग्रहणे)+++॥

### आक्षेपान्तरम्
केचित्—

> "उपाकरणे समापने च यः काण्डऋषिः प्रज्ञायते तस्य द्वितीयस् सदसस्पतिः ।
> काण्डऋषेर् उपरिष्टाद् अयं मन्त्रस् सदसस्पतिर् विनियुज्यते, न तु विवाहे, 'उद्दीप्यस्वे'ति ऋग्-द्वयम् इव ।
> विवाह-मध्ये पाठस् त्व् अध्ययन-विध्यर्थः" 

इत्य् एवं सदसस्पति-मन्त्रस्य विषय-ज्ञापन-व्याजेन एतयोः कर्मणोः प्रयोग-कल्पस्यान्यत्र प्रसिद्धस्यात्राप्रसिद्धत्वात् अवश्याश्रयणीयस्य इह शास्त्रेऽभ्यन्तरीभावोऽस्य सूत्रस्य प्रयोजनम्, ततश् च क्रिया-प्रवृत्तिर् इति ।

तन् न; सूत्रस्थस्य सदसस्पति-शब्दस्य मुख्यार्थ-देवतापरत्व-सम्भवेऽपि  
मन्त्र-प्रतीकं लक्षयित्वा तेन लक्षितेन मन्त्र-लक्षणाया अयुक्तत्वात्,  
उक्तविधयानयोर् इहैव प्रयोगस्य प्रसिद्धत्वात्,  
अन्यत्र प्रसिद्धस्याभ्यन्तरीभाव-वैयर्थ्याच् च ॥२॥
</details>
