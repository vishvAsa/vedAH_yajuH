+++
title = "०७ १४ सिद्धमुत्तरम् परिषेचनम्"

+++

<details><summary>Oldenberg</summary>

14. [^4]  (The rule regarding) the second sprinkling (of water round the fire) is valid (here).


[^4]:  See above, I, 2, 8. The upahomas prescribed above, I, 2, 7, are not performed here, but the second paṛṣecana is.
</details>

<details><summary>हरदत्त-प्रस्तावः</summary>

अत्र वचनाभावात् जयादिनिवृत्तौ सत्यां तद्बद्धक्रममपि परिषेचनं न निवर्तते, अग्नयङ्गत्वादित्याह—
</details>

<details><summary>हरदत्तः</summary>

**उत्तरं** तन्त्रं जयादि यथासिद्धमत्रापि कर्तव्यमित्यर्थः ।
कथं च सिद्धम्? उपजुहोतीतिवचनात् ।
प्रधानहोमानन्तरं तेनोपहोमानामुपरिष्टाद्वर्हिषोऽनुप्रहरणं भवति ।
अन्यथा प्रधानहोमानन्तरमुपदेशादुपहोमानां पुरस्तादनुप्रहरणं स्यात् ॥१६॥
अत्र कृत्वेत्यध्याहर्तव्यम् ।
**परिषेचनं कृत्वा** परिषेचनान्तं कृत्वेत्यर्थः ।
किमर्थमिदम् ? परिषेचनान्ते ब्राह्मणभोजनाद्येव कर्म प्रतिपाद्येत नान्यदित्येवमर्थम् ।
अन्ये तु सिद्धमुत्तरं परिषेचनमित्येकमेव योगं पठन्तो व्याचक्षते ।
तेनेह स्थालीपाके प्रधानहोमानन्तरं तन्त्रशेषस्य प्राप्तस्य परिषेचनमेव सिद्धमन्यदसिद्धमिति ।
तेनोपहोमानामिह लोपश्चोद्यत इति ।
तेषाम् "उत्तरम्" इति व्यर्थम् ॥१४॥
</details>

<details><summary>सुदर्शनः</summary>

स्पष्टेमेतत् ।
ततः प्रणीताविमोकोऽपि ।
केचित्– सिद्धमुत्तरमिति पदद्वयमेकं वाक्यम् ।
सिद्धमविकृतम् ।
**उत्तरं** तन्त्रशेषं जयादि ।
एताच्चेहोत्कृष्य पठितमपि "यथोपदेशं प्रधानाहुतीर्हुत्वा जयाभ्यातानान्" (आप.गृ. २-७.) इति श्रौतक्रमस्य बलीयस्त्वात् प्रधानतुल्यधर्मकस्विष्टकृतोऽनन्तरमेव ।
तथा "परिषेचनम्" इत्यप्यानन्तर्यविध्यर्थम् ।
परिषेचनान्तं कृत्वा ब्राह्मणभोजनमेवेति ।
तन्न ;  सिद्धमुत्तरं परिषेचनमिति प्रतीताभ्यर्हितसामानाधिकरण्यान्वयबाधने महादोषवाक्यभेदकल्पनापेक्षत्वात् ।
तथा वचनाभावादिह जयाद्येव नास्ति, दूरे क्रमबलाबलकथा ।
तथा "परिषेचनम्" इत्यस्यापि सिद्धमुत्तरमित्येतदन्वयनिराकाङ्क्षत्वात् कृत्वेत्यध्याहारो निर्बीजः ।
आनन्तर्यं तु पाठप्राप्तं न विधेयमेव ।
तस्माद्वरं यथोक्तशङ्कानिवृत्यर्थमेवेदं सूत्रमिति ॥१४॥
</details>
