+++
title = "०८ ०८ त्रिरात्रमुभयोरधश्शय्या"

+++

<details><summary>Oldenberg</summary>

8. (From that day) through three nights they should both sleep on the ground, they should be chaste, and should avoid salt and pungent food.
</details>

<details><summary>हरदत्तः</summary>

स्थालीपाकादारभ्य **त्रिरात्रमुभयोः** दम्पत्योः **अधश्शय्या** नोपरि खट्वादौ ।
**ब्रह्मचर्यं** मैथुनवर्जनं, **क्षारलवणयोश्च वर्जनं** भोजने ।
तत्र क्षारलवणवर्जनं स्थालीपाकात् प्रागध्वनि न भवति ।
ब्रह्मचर्यं तु तत्रापि भवति ।
चतुर्थ्यां समावेशनविधानात् इदं तु ब्रह्मचर्यवचनं दार्ढ्यार्थम् ।
यद्यपि सहशयनमुभयोः, तथापि मैथुनवर्जने यत्नः कार्य इति ॥८॥
</details>

<details><summary>सुदर्शनः</summary>

**उभयोर्** दम्पत्योः स्थालीपाकादारभ्य त्रिरात्रम् **अधश्शय्या** स्यात्, न तु खट्वादौ ।
नापि पृथक्शय्या, उभयोरिति ग्रहणात् ।
तथाष्टाङ्गमैथुनवर्जनलक्षणं **ब्रह्मचर्यं** स्यात् ।
मैथुनस्याष्टाङ्गत्वमपि बृहस्पतिनोक्तम्—
"स्मरणं कीर्तनं केळिः प्रेक्षणं गुह्यभाषणम् ।
सङ्कल्पोऽध्यवसायश्च क्रियानिर्वृतिरेव च ॥
एतन्मैथुनमष्टाङ्गं प्रवदन्ति मनीषिणः ॥"
इति ।
एतच्च स्थालीपाकात् प्रागप्यध्वनि, "शेषं समावेशने जपेत्" (आप. गृ. ८-१०.) इत्युत्तरत्र क्रमविधानात् ।
अत एवात्र सूत्रे शय्यैक्यात्
दुर्वारमपि मैथुनमतिप्रयत्नेन वर्जनीयमित्येवमर्थस्तन्निषेधः ।
तथैव **क्षारलवणवर्जनं च** स्यात् ।
चकारान् मधुमांसदन्तधावनाञ्जनाभ्यञ्जनानुलेपनस्रग्धारणानां वर्जनमपि ।
यद्वा ब्रह्मचर्यपदेनैव मध्वादिसप्तकमपि निषिद्धम् ।
चकारस्तूक्तसमुच्चयार्थ एव ।
सर्वत्र त्रिरात्रमित्येव ॥८॥
</details>
