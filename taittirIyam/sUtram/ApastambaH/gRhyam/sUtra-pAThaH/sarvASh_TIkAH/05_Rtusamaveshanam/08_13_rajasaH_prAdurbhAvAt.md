+++
title = "०८ १३ रजसः प्रादुर्भावात्"

+++

<details><summary>Oldenberg</summary>

13. After the appearance of her monthly illness, he should, when going to cohabit with her after her illness, recite over her, after she has bathed, the next verses (M. I, 12, 1-13, 4).
</details>

<details><summary>हरदत्तः</summary>

**रजसः** लोहितस्य ।
**ऋतौ** यत् **समावेशनं** तत्र कर्तव्ये, **उत्तराभिर्** ऋग्भिः "विष्णुर्योनिम्" इत्यादिभिः त्रयोदशभिर् **अभिमन्त्रयेत** ।
"रजसः प्रादुर्भावाद्" इति वचनात् सर्वस्मिन् रजसः प्रादुर्भावेऽभिमन्त्रणं भवति ।
न संशासनवत् प्रथम एवर्तौ ।
"स्नाताम्" इत्येतत् ब्राह्मणप्रतिषिद्धानां सर्वेषां प्रतिप्रसवार्थम् ।
**स्नातां** कृतमङ्गलामित्यर्थः ।
तेनाञ्जनाभ्यञ्जनान्यपि भवति ॥१३॥

इति श्रीहरहरदत्तविरचितायां गृह्यसूत्रवृत्तावनाकुलायामष्टमः खण्डः ॥
</details>

<details><summary>सुदर्शनः</summary>

**रजसः** शोणितस्य ।
**प्रादुर्भावात्** काले निर्गमात्कारणात्, न मालिन्यादेः ।
**स्नातां** पूर्णे त्रिरात्रे स्नातां भार्याम् ।
**ऋतुसमावेशने** ऋतुकालीनसमावेशनकाले ।
"ऋतुश्च स्त्रीणां रजोनिर्गमनादारभ्य षोडश दिवसाः, "ऋतुस्वाभाविकस्स्त्रीणां रात्रयष्षोडश स्मृताः" (म.स्मृ.३-४६.) इति मनुवचनात् ।
उत्तराभिः "विष्णुर्योनिं कल्पयतु" इत्यादिभिस्त्रयोदशभिर् **अभिमन्त्रयते** ।
अत्र रजसः प्रादुर्भावात् स्नातामितिवचनाच्चतुर्थऽहनि प्रायत्यार्थमनया स्नातव्यमेव ॥१३॥

इति श्री सुदर्शनाचार्यविरचिते गृह्यतात्पर्यदर्शनेऽष्टमः खण्डः॥
</details>
