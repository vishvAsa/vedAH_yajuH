+++
title = "२८ गायत्रीजपः"

+++

गायत्रीजपः

परेद्युः महानद्यां तत्सम्बन्धिनि वा जले स्नात्वा नित्यकर्मान्ते, 

> मिथ्याधीतप्रायश्चित्तार्थम् अष्टोत्तरसहस्रसङ्ख्यया गायत्रीमहामन्त्रजपं करिष्ये 

इति सङ्कल्प्य, सन्ध्योपासन इव प्रणवादिऋष्यादिन्यासपूर्वकं प्राणायामत्रयं कृत्वा, 

> मिथ्याधीतप्रायश्चित्तार्थं गायत्रीमहामन्त्रजपं करिष्ये 

इत्युक्त्वा (प्रातर्ध्यायामीति मन्त्रं परित्यज्य), यो देवस्सविताऽस्माकमित्यादिध्यानपर्यन्तं कृत्वा जपं कुर्यात् । जपावसाने त्रिः प्राणानायम्य, 

> उ॒त्तमे॑ शिख॑रे दे॒वी॒ भू॒म्यां प॑र्वत॒मूर्ध॑नि ।  
ब्रा॒ह्मणे᳚भ्यो ह्य॑नुज्ञा॒नं॒ ग॒च्छ दे॑वि य॒थासु॑खम् ॥ [[TODO:परिष्कार्यम्??]] 

इत्युद्वासयेत् ॥

होमपक्षे – 

> मिथ्याधीतदोषप्रायश्चित्तार्थं सावित्र्या समित्सहस्रम् आधास्यामि 

इति सङ्कल्प्य, श्रोत्रियागारात् अग्निम् आहृत्य, अग्निं प्रतिष्ठाप्य, परिस्तीर्य, परिषिच्य, प्रणवव्याहृतिपूर्वया सावित्र्या आज्याभ्यक्तं समित्सहस्रम् एकैकश आधाय, परिषिच्य,

ओम् अग्नये नमः, 

> मन्त्रहीनं क्रियाहीनं भक्तिहीनं हुताशन ।  
यद्धुतं तु मया देव परिपूर्णं तदस्तु ते ॥  
प्रायश्चित्तान्यशेषाणि तपः कर्मात्मकानि वै ।  
यानि तेषामशेषाणां कृष्णानुस्मरणं परम् ॥ 

इति प्रणम्य, अभिवाद्य, आचम्य, इत्यग्निमुपतिष्ठेत ॥

[[257]]