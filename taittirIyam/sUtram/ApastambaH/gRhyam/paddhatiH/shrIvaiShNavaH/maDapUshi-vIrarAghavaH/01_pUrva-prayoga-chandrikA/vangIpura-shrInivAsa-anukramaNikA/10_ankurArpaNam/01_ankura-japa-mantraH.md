+++
title = "०१ अङ्कुर-जप-मन्त्रः"

+++

> या जाता ओषधयो देवेभ्यस्त्रियुगं पुरा ।  
मन्दामि बभ्रूणामहँशतं धामानि सप्त च ।  
शतं वो अम्ब धामानि सहस्रमुतवो रुहः ।  
अथा शतक्रत्वो यूयमिमं मे अगदं कृत ।  
पुष्पावतीः प्रसूवतीः फलिनीरफला उत ।  
अश्वा इव सजित्वरीर्वीरुधः पारयिष्णवः ।  
ओषधीरिति मातरस्तद्वो देवीरुपब्रुवे ।  
रपाँसि विघ्नतीरितरपश्चातयमानाः ।  
अश्वत्थे वो निषदनं पर्णे वो वसतिः कृता ।  
गोभाज इत्किलासथ यत्सनवथ पूरुषम् ।  
यदहं वाजयन्निमा ओषधीर्हस्त आदधे ।  
आत्मा यक्ष्मस्य नश्यति पुरा जीवगृभो यथा ।  
यदोषधयस्सङ्गच्छन्ते राजानस्समिताविव ।  
विप्रस्स उच्यते भिषग्रक्षोहामीवचातनः ।  
निष्कृतिर्नाम वो माताथा यूयँस्थ सङ्कृतीः ।  
सराः पतत्रिणीः स्थ न यदामयति निष्कृत ।  
अन्या वो अन्यामवत्वन्यान्यस्या उपावत ।  
तास्सर्वा ओषधयस्संविदाना इदं मे प्रावता वचः ।  
उच्छुष्मा ओषधीनां गावो गोष्ठादिवेरते ।  
धनँसनिष्यन्तीनामात्मानं तव पुरूष[[??]] ।  
अतिविश्वाः परिष्ठास्तेन इव व्रजमक्रमुः ।  
ओषधयः प्राचुच्यवुर्यत्किञ्च तनुवाँरपः । 
>
> [[74]]
>
> यास्त आतस्थुरात्मानं या आ विविशुः परुःपरुः ।  
तास्ते यक्ष्मं विबाधन्तामुग्रो मध्यमशीरिव ।  
साकं यक्ष्म प्रपत श्येनेन किकिदीविना ।  
साकं वातस्य ध्राज्या साकं नश्यनिहाकया ।  
अश्वावतीँसोमवतीमूर्जयन्तीमुदोजसम् ।  
आविथ्सि सर्वा ओषधीरस्मा अरिष्टतातये ।  
याः फलिनीर्या अफला अपुष्पा याश्च पुष्पिणीः ।  
बृहस्पतिप्रसूतास्तानो मुञ्चन्त्वँहसः ।  
या ओषधयः सोमराज्ञीः प्रविष्टाः पृथिवीमनु ।  
तासां त्वमस्युत्तमा प्रणो जीवातवे सुव ।  
अवपतन्तीरवदन्दिव ओषधयः परि ।  
यञ्जीवमश्ञवामहै न सरिष्याति पूरुषः ।  
याश्चेदमुपशृण्वन्ति याश्च दूरं परागताः ।  
इह सङ्गत्य तास्सर्वा अस्मै सन्दत्त भेषजम् ।  
मावोरिषत्खनिता यस्मै चाहं खनामि वः ।  
द्विपच्चतुष्पदस्माकँसर्वमस्त्वनातुरम् ।  
ओषधयस्संवदन्ते सोमेन सह राज्ञा ।  
यस्मै करोति ब्राह्मणस्तँराजन् पारयामसि । 

ब्राह्मणाननुज्ञाप्य, बीजावापनमूहूर्तस्सुमूहूर्तोऽस्त्विति भवन्तो महान्तोऽनुगृह्णन्तु ।
