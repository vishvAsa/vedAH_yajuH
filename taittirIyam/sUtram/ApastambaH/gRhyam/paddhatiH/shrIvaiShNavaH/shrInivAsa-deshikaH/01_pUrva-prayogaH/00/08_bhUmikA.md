+++
title = "०८ भूमिका"

+++

भोः आस्तिकवर्याः! पण्डितशिखामणयः! भवत्समीपे सप्रश्रयं किञ्चिद्विज्ञाप्यते । धर्मो विश्वस्य जगतः प्रतिष्ठा + तस्माद्धर्मं परमं वदन्ति, इति श्रुतिः । अत्र श्रूयमाणः धर्मः कः ? यन्त्वार्याः क्रियमाणं प्रशंसन्ति स धर्मः, यं गर्हन्ते सोऽधर्मः इति आपस्तम्बमहर्षिः स्वकीये धर्मसूत्रे विवृणोति । एवं धर्मशास्त्ररथारूढाः वेदखड्गधराद्विजाः। क्रीडार्थमपि यद्ब्रूयुस्सधर्मः परमो मतः । बोधायनादिमुनिवचनं च निरूपकं भवति । तादृशेषु धर्मकार्येषु मुख्य तया श्रूयमाणानि चत्वारिंशत्संस्कारकर्माणि ।

तेषु गर्भाधानादिविवाहान्तानि एकोनविंशतिकर्माणि प्रथमतया निरूप्यमाणानि भवन्ति । अनन्तरं सप्त पाकयज्ञसंस्थाः सप्त हविर्यज्ञसंस्थाः सप्तसोमसंस्थाः इति एकविंशति कर्माणि ।

अत्र प्रथमतया निरूपितेषु एकोनविंशति कर्मसु गर्भाधानपुंसुवन, सीमन्तोन्नयनजातकर्म, नामकरण, उपनिष्क्रामण, अन्नप्राशनचौलउपनयनप्राजापत्यादिव्रतचतुष्टय, उपक्रम उत्सर्जनानि च सप्त दश कर्माणि भर्त्रादिना पत्न्यादीनुद्दिश्य कर्तव्यत्वेन निरूपितानि, अवशिष्टानि त्रयोविंशति कर्माणि स्वस्य स्वेनैव कर्तव्यानि । एकोनविंशतौ अवशिष्ठे समावर्तनविवाहकर्मणी ।, औपासनहोमः, वैश्वदेवं पार्वणमष्टका, मासिश्राद्धं, सर्पबलिरीशनबलिरिति सप्त पाकयज्ञसंस्थाः ।

अग्निहोत्रं, दर्शपूर्णमासौ, आग्रयणं, चातुर्मास्यं पशुबन्धः सौत्रामणी, इति सप्तहविर्यज्ञसंस्थाः । अग्निष्ठोमः अत्यग्निष्ठोमः, उक्थ्यः षोडशी, वाजपेयः, अतिरात्रः अप्तोर्यामः इति सप्त सोमसंस्थाः इति चत्वारिंशत्संस्कारकर्माणि क्रमशः निरूपितानि ।

इदानीमपि हविर्यज्ञसोमसंस्थायागानां यष्टारस्तत्र तत्र विरलतया विराजन्ते । तेषां प्रभावत एवास्मद्देशे तदा तदा पर्जन्यो वर्षति इत्यस्मदाशयः । तद्वदेव पाकयज्ञसंस्थानामनुष्ठातारोऽपि तत्र तत्र वर्तन्ते । तथाऽपि चत्वारिंशत्संस्कारेषु पाकयज्ञहविर्यज्ञसोमसंस्थाव्यतिरिक्तानि एकोनविंशतिकर्माणि तत्तन्मुख्यकाले अनुष्ठातुमशक्ता अपि गौणकाले वा सर्वाणि तान्यनुतिष्ठन्त्येव ।

अनुष्ठातॄणामनुष्ठापयितॄणां च सौकर्यायायं प्रयोगग्रन्थः दासजनेन अस्मत्पूर्वेषां प्रयोगशैलीमनुसृत्य गृह्यसूत्रस्य, तात्पर्यदर्शनस्य च अविरोधेन विलिखितः ।

प्रयोक्तॄणां सौकर्याय षट् षष्टि गोत्राणां प्रवरश्चास्मिन्ग्रन्थे संयोजितः भाषातावसांस्कृती । लक्ष्यो वेदः (सस्वरः) प्रयोगो महर्षिकृतः, प्रचारदेशः द्राविडः तथाऽपि यथाशक्ति शोधयित्वा अन्ततः शुद्धाशुद्धपत्रिकाञ्च सङ्घटय्य प्रकाश्यते । अस्मिन्ग्रन्थे विद्यमानान्दोषानविगणय्य सद्विषयांश्च स्वीकृत्य अनुगृह्णन्तु इति सप्रश्रयं प्रार्थये ॥

वीरवल्लिघनपाठीश्रीनिवासदेशिकाचार्यः
