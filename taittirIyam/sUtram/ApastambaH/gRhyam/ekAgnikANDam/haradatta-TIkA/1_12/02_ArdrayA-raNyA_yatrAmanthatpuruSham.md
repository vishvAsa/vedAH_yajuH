+++
title = "०२ आर्द्रयाऽरण्या यत्रामन्थत्पुरुषम्"

+++
## मन्त्रः

आ॒र्द्रयाऽर॑ण्या॒ यत्राम॑न्थ॒त्पुरु॑षं॒ पुरु॑षेण श॒क्रः ।  
तदे॒तौ मि॑थु॒नौ सयो॑नी प्र॒जया॒ऽमृते॑ने॒ह ग॑च्छतम् ।  

## टीका
आर्द्रयेति । अत्रापि जपपक्षे शरीरान्तरात्मनोभिधानम् । यत्रेति यथार्थे । यथा कश्चित् आर्द्रया आज्याक्तया अरण्या अग्निं अमन्थत् एवं शक्रः इन्द्रः, उपलक्षणमेतत्, पूर्वे विवाहस्य कर्ता इन्द्रादिः पुरुषेष? पुरुषलक्षणेन शेफेन पुरुषं पुमांसं गर्भममन्थत् मंथनसदृशेन व्यापारेण निष्पादितवान् । तत् तद्वत् एतौ मिथुनौ मिथुनीभूतौ युवां सयोनी सङ्गतोपस्थेन्द्रियौ सन्तौ प्रजया अमृतेन प्रजारूपेणामृतेन प्रजामनुप्रजायसे । तदु ते मर्त्यामृतम् इति श्रुतेः । इह गृहस्थाश्रमे स्थितौ गच्छतं केवलोप्ययं गमिः संपूर्वस्थार्थे द्रष्टव्यः सङ्गच्छतं सङ्गतौ भवतम् ॥

