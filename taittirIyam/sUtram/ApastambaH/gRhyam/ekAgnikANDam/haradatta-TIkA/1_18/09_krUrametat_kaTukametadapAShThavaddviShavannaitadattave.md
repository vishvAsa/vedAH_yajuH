+++
title = "०९ क्रूरमेतत् कटुकमेतदपाष्ठवद्द्विषवन्नैतदत्तवे"

+++
## मन्त्रः

क्रू॒रमे॒तत् कटु॑कमे॒तद॑पा॒ष्ठव॑द्द्वि॒षव॒न्नैतदत्त॑वे ।  
सू॒र्यां यः प्र॒त्यक्षं॑ वि॒द्यात्स ए॒तत् प्रति॑गृह्णीयात् ।  

## टीका
पुनरयि वास एव निन्द्यते - क्रूरमिति ॥ क्रूरं विनाशकारि कटुकं रुजाकारि अपाष्ठवत् अपष्ठु विषवत् विषयुक्तं च, एवंनाम निन्दितं एतत् वासः अत्तवे न भवति उपभोक्तुं योग्यं न भवति । कस्य तर्हीदं योग्यमित्याह -सूर्या सूर्या नाम विवाहदेवता तया दृष्टोपि मन्त्रगणः सूर्या प्रसुग्मन्ता इत्यादिरेवमन्त्रः । तां यः प्रत्यक्षं स्पष्टं पदशः स्वरशः अक्षरशः अर्थतो विनियोगतश्च विद्यात् जानीयात् स एतत्प्रतिगृह्णीयात् प्रतिग्रहीतुमर्हति ॥

