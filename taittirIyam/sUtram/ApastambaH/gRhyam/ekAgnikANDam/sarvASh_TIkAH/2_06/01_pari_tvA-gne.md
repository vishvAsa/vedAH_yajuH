+++
title = "०१ परि त्वाऽग्ने"

+++
<details><summary>मूलम्</summary>

परि॑ त्वाऽग्ने॒ परि॑मृजा॒म्यायु॑षा च॒ धने॑न च ।  
सु॒प्र॒जाः प्र॒जया॑ भूयासँ,  
सु॒वीरो॑ वी॒रैस्, सु॒वर्चा॒ वर्च॑सा, सु॒पोषः॒ पोषै॑स्, सु॒गृहो॑ गृ॒हैस्, सु॒पतिः॒ पत्या॑, सुमे॒धा मे॒धया॑, सु॒ब्रह्मा ब्र॑ह्मचा॒रिभिः॑ । (pAThabheda as per grantha script ekāgnikāṇḍam book) 
_____________
सु॒ब्रह्मा॑ ब्रह्मचा॒रिभिः॑ (KYV edited by Krishnamurti Sastrigal and Ganeshvar Dravid Sastrigal)
</details>

<details><summary>हरदत्तोक्त-विनियोगः</summary>

समिदाधाने परिमार्जनमन्त्रः परि त्वेति ॥
</details>

<details><summary>हरदत्तः</summary>

हे **अग्ने** ।  
**त्वां** अहं **परिमृजामि** सर्वतः शोधयामि । **परि**-शब्दस्य द्विश्रुतेर् आख्यातम् अप्य् आवर्तते । आदरार्थं पुनर्वचनम् ।  
**आयुषा च धनेन च** प्रार्थितेन ।  
**सुप्रजा** इत्यादि । गतम् ।  +++(उपनयनप्रकरणे - सु॒प्र॒जाः प्र॒जया॑ भूयास् सु॒वीरो॑ वी॒रैस्सु॒वर्चा॒ वर्च॑सा सु॒पोषः॒ पोषैः॑। **वीराः** पौत्राः। )+++ अत्र **भूयासम्** इति विशेषः।  

**पतिः** पालयिता आचार्यः ।  
**मेधया** धारणावत्या धिया **सुमेधाः** ।  
**सुब्रह्मा** शोभन-वेदः **ब्रह्मचारिभिः** सहाध्यायिभिः - पादं सब्रह्मचारिभ्यः इति वचनात् ॥
</details>