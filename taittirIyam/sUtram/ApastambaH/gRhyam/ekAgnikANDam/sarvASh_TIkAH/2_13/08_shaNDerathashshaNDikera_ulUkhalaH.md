+++
title = "०८ शण्डेरथश्शण्डिकेर उलूखलः"

+++
<details><summary>मूलम्</summary>

शण्डे॒रथ॒श्शण्डि॑केर उलूख॒लः ।  
च्यव॑नो॒ नश्य॑तादि॒तः स्वाहा॑ ।  
</details>
<details><summary>हरदत्तः</summary>

शण्डेरथ इति ॥ शण्डश्च मर्कश्चासुरौ यत्रेदं भवति - निरस्तश्शण्डः निरस्तो मर्कः इति । शण्डस्य रथः शण्डो वा रथो यस्य स शण्डेरथः ततोपि प्रबलः कश्चित् । शण्डनेतृकं बलं शण्डिकं तदीरयतीति शण्डिकेरः सोपि कश्चित् । उरुश्च भवति खलश्च भवतीत्युलूखलः तदाभरणो वा, सोऽपि कश्चित् । गर्भादेश्च्यावयिताच्यवनः । एते चत्वारः असुरविशेषा नश्यातात् इतः प्रदेशात् अपसर्पन्तु ॥
</details>