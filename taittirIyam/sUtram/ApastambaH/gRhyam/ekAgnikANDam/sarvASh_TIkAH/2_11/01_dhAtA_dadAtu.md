+++
title = "०१ धाता ददातु"

+++
<details><summary>हरदत्तोक्त-विनियोगः</summary>

सीमन्तोन्नयने होममन्त्राः - धाता ददात्विति ॥ 
</details>


<details><summary>मूलम्</summary>

धा॒ता द॑दातु नो र॒यिम्  
ईशा॑नो॒ जग॑त॒स्पतिः॑ ।  
स नः॑ पू॒र्णेन॑ वावनत् ।
</details>
<details><summary>हरदत्तः</summary>

जगतः ईशानः पतिः पालयिता च स धाता नः अस्मभ्यं रयिं धनं ददातु । ददच्च सः नः अस्मान् पूर्णेन कामेन वावनत् । वन षण सम्भक्तौ पञ्चमो लकारः । यथा अस्मत्कामः पूर्यते तथा नः संभजेत ॥
</details>

<details><summary>भट्टभास्कर-टीका</summary>

धाता विश्वस्य धारयिता नोस्मभ्यं धनं ददातु । ईशानः सर्वार्थसाधनशक्तः । अनुदात्तेत्त्वाल्लसार्वधातुकानुदात्तत्वम् । जगतः पतिः पालयिता । 'षष्ठ्याः पतिपुत्र' इति सत्वम् । किञ्च - स देवोस्मान् पूर्णेन पूरणाय वावनत् संभजताम्, अत्यर्थं परिगृह्णात्वस्मानिति । यद्वा - पूर्णेन आप्यायितेन नो ऽस्मान्योजयतु । वनतेर्लेटि शपः श्लुः, लेटोडागमः, तुजादित्वादभ्यासस्य दीर्घत्वम् ॥
</details>
