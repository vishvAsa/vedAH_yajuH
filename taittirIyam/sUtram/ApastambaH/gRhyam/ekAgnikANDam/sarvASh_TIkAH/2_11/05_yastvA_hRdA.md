+++
title = "०५ यस्त्वा हृदा"

+++
<details><summary>मूलम्</summary>

यस्त्वा॑ हृ॒दा की॒रिणा॒ +++(=स्तत्रिणा)+++ मन्य॑मा॒नो  
ऽम॑र्त्यं॒ मर्त्यो॒ जोह॑वीमि ।  
जात॑वेदो॒ यशो॑ अ॒स्मासु॑ धेहि  
प्र॒जाभि॑रग्ने अमृत॒त्वम॑श्याम् ॥
</details>
<details><summary>हरदत्तः</summary>

यस्त्वा हृदेति ॥ हे अग्ने । जातवेदः यः अहं मर्त्यः त्वां अमर्त्यं मन्यमानः मरणधर्माणं माममरणधर्मा रक्षितुं समर्थ इति मन्यमानः कीरिणा हृदा कीरिरिति स्तोत्रनाम, स्तुतिपरेण मनसा जोहवीमि आह्वयामि । यच्छब्दश्रुतेः तच्छब्दोऽध्याहार्यः । तस्मिन् आस्मासु, वचनव्यत्ययः तस्मिन्मयि यशः अन्नं कीर्तिं वा धेहि स्थापय । किञ्च - प्रजाभिरमृतत्वं अश्यां प्राप्नुयां प्रजामनु प्रजायसे । तदु ते मर्त्या मृतम् इति श्रुतेः ॥
</details>