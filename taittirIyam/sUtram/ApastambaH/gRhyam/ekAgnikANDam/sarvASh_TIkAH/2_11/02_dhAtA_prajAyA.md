+++
title = "०२ धाता प्रजाया"

+++
<details><summary>मूलम्</summary>

धा॒ता प्र॒जाया॑ उ॒त रा॒य ई॑शे    
धा॒तेदं विश्व॒म्भुव॑नं जजान ।   
धा॒ता पु॒त्रं यज॑मानाय॒ दाता॑  
तस्मा॑ उ ह॒व्यं घृ॒तव॑द्विधेम ।
</details>
<details><summary>हरदत्तः</summary>

धातेति ॥ स एव धाता प्रजायाः उत रायः धनस्यापि ईशे ईष्टो । धातैव इदं विश्वं भुवनं जजान अन्तर्भावितण्यर्थो जनिः जनयामास । धातैव च यजमानाय च पुत्रं दाता । तृन्नन्तमेतत् । तस्मै एवम्भूताय धात्रे घृतवत् घृतयुक्तं हव्यं विधेम । विदधाति रन्यत्र परिचरणकर्मा इह तु दाने द्रष्टव्यः । दद्याम् । विभक्ति व्यत्ययो वा घृतवता हव्येन तं परिचरेमेति । उशब्दोनर्थकः ॥
</details>

<details><summary>भट्टभास्कर-टीका</summary>

धाता प्रजायाः पुत्रादेः उत अपि च रायो धनस्य च ईशे ईष्टे । 'लोपस्त आत्मनेपदेषु' इति तलोपः । इद विश्वं भुवनं भूतजातं धाता जनान जनयामास । ण्यन्ताल्लिटि 'बहुलमन्यत्रापि' इति णिलुक् । धातेव पुत्रं यजमानाय दाता ताच्छील्येन ददाति । तस्मा उ तस्मा एव देवाय हव्यमिदं घृतवत् घृतयुक्तं विधेम दद्मः । विध विधाने, तौदादिकः ॥
</details>
