+++
title = "०१ इमाङ् खनाम्योषधीम्"

+++
<details><summary>मूलम्</summary>

इ॒मां खना॒म्योष॑धीं वी॒रुधं॒ बल॑वत्तमाम् ।  
यया॑ स॒पत्नीं॒ बाध॑ते॒ यया॑ संवि॒न्दते॒ पति॑म् ।  
</details>
<details><summary>हरदत्तः</summary>

पत्युर्वशीकरणे पाठाया उत्पाटन मन्त्रः - इमां खनामिति ॥ इमां पाठाख्यां ओषधीं खनामि उत्पाटयामि । वीरुधं विविधं रोहन्ती प्रतानवतीमित्यर्थः । बलवत्तमां अतिशयेन वीर्यवतीमित्यर्थः । यथा ओषध्या सपत्नी बाधते सर्व एव स्रीजनः, यथा च सम्यक् विन्दते असाधारणं लभते पतिम् ॥
</details>