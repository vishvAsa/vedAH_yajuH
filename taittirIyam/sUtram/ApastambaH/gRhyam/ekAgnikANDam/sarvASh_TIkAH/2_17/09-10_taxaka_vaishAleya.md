+++
title = "०९-१० तक्षक वैशालेय"

+++
<details><summary>मूलम्</summary>

तक्ष॑क॒ वैशा॑लेय धृ॒तरा॑ष्ट्रैरावत॒स्ते जी॑वा॒स्त्वयि॑ नस्स॒तस्त्वयि॑ स॒द्भ्यो व॒र्षाभ्यो॑ नः॒ परि॑देहि ।  
धृ॒तरा॑ष्ट्रैरावत॒ तक्ष॑क॒स्ते वै॑शाले॒यो जी॑वा॒स्त्वयि॑ नस्स॒तस्त्वयि॑ स॒द्भ्यो व॒र्षाभ्यो॑ नः॒ परि॑देहि ।  
+++("ते" इत्यत्र स्वरश् चिन्त्यः। )+++
</details>
<details><summary>हरदत्तः</summary>

उपस्थानमन्त्राः - तक्षकेति ॥ हे **तक्षक** । तस्यैव विशेषणं **वैशालेय** विशालाया अपत्य, **धृतराष्ट्रश्चासावैरावतश्** चेति धृतराष्ट्रैरावतः एवंनामा सर्पः **ते** तव **जीवाः** प्राणाः, प्राणानां बहुत्वाद् बहुवचनम् । ऐरावताख्यस्सर्पः ते प्राणाः । **त्वयि नस्सत** इति गतम् । **त्वयि सद्भ्यः** जीवेभ्यः इति विशेषः । एवं हे धृतराष्ट्रैरावत तक्षक वैशालेयस्ते जीवाः इत्यादि । अन्योन्यस्मै परिदानमुभाभ्यां मन्त्राभ्याम् ॥
</details>