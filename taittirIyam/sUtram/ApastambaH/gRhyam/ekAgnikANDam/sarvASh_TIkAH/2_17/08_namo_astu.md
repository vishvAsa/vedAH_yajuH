+++
title = "०८ नमो अस्तु"

+++
<details><summary>मूलम्</summary>

नमो॑ अस्तु स॒र्पेभ्यो॒ ये पार्थि॑वा॒  
य आ॑न्तरि॒क्ष्या॑ ये दि॒व्या॑ ये दि॒श्याः॑ ।  
तेभ्य॑ इ॒मं ब॒लिꣳ ह॑रिष्यामि ।  
तेभ्य॑ इ॒मं ब॒लिम॑हार्षम् ।  
</details>
<details><summary>हरदत्तः</summary>

बलिहरणमन्त्रः - नमो अस्त्विति ॥ ये पार्थिवाः पृथिव्यां भवाः ये आन्तरिक्ष्याः अन्तरिक्षे भवाः । भवे छन्दसि इति यत् छान्दसत्वादादिवृद्धिः । ये दिव्याः दिवि भवाः ये दिश्याः दिक्षु च भवाः तेभ्यः सर्पेभ्यः नमो अस्तु इमं बलिं हरिष्यामि एवं आमार्गशीर्ष्याः । मार्गशीर्ष्यां तु तेभ्य इमं बलिं अहार्षमिति हृतवानस्मि ॥
</details>