+++
title = "०५ या तिरश्ची"

+++
<details><summary>मूलम्</summary>

या ति॒रश्ची॑ नि॒षद्य॑से॒ऽहं वि॒धर॑णी॒ इति॑ ।  
तां त्वा॑ घृ॒तस्य॒ धार॑या॒ यजे॑ सँ॒राध॑नीम॒हम् ।  
</details>
<details><summary>हरदत्तः</summary>

या तिरश्चीति ॥ संराधनी नाम देवता, सा च भूमिरित्येके । मध्यमावस्थाना वागित्यन्ये । हे संराधनि । या त्वं तिरश्ची तिर्यग्भूता निषद्यसे शेषे अहं सर्वस्य भूतस्य विधरणी विधारयित्री इति अनया बुद्ध्येति भूमिपक्षे । वाक्पक्षे तु विधरणं निवारणं होमविघ्नकारिणामहं निवारयित्रीत्यनया बुद्ध्या तेषामप्रवेशाय या त्वं द्वारदेशे तिर्यग्भूता शेष इति, तां त्वा घृतस्य धारया संराधनीमहं यजे ॥
</details>