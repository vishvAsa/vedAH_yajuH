+++
title = "१५ अन्नपतेऽन्नस्य नो"

+++
<details><summary>मूलम्</summary>

अन्न॑प॒तेऽन्न॑स्य नो देहि ।  
अ॒न॒मी॒वस्य॑ शु॒ष्मिणः॑ ।  
प्रप्र॑ दा॒तार॑न्तारिषः ।  
ऊर्ज॑न्नो धेहि द्वि॒पदे॒ चतु॑ष्पदे ।
</details>
<details><summary>हरदत्तः</summary>

व्रीहियवनिवपनमन्त्रः - अन्नपत इति ॥ हे अन्नपते । अन्नस्य । कर्मणि षष्ठी । अन्नं नः अस्मभ्यं धेहि अनमीवस्य अनमीवं आरोग्यकरं शुष्मिणः । शुष्म इति बलनाम । तद्यस्यास्ति कार्यत्वेन एवम्भूतमन्नं देहि । प्रदातारं च मां प्रतारिषः प्रकर्षेण वर्धय । किञ्च - नः अस्माकं सम्बन्धिने द्विपदे चतुष्पदे च ऊर्जं अन्नं बलं वा धेहि देहि ॥
</details>