+++
title = "०६ अष्टादश-संस्कार-प्रतिपादकत्वम्"

+++
षष्ठ-हेतु-निरूपणम्
    
वैखानससूत्रस्याष्टादशसंस्कारप्रतिपादकत्वम्
    
अथ षष्ठ-हेतु-निरूपणम्  

अथेदानीं श्री-वैखानस-सूत्रोक्त-धर्मानुष्ठातॄणाम् एव  
सर्वेभ्यः श्रेष्ठमत्वं  
सूत्रान्तरेष्व् अनुक्तं श्रुति-सिद्धाष्टादश-संस्कारवत्वं  
क्रियाबाहुल्यञ् च सम्भवतीति ज्ञापयितुं  
"अष्टादश-संस्कार-प्रतिपादकत्वाद्" इति षष्ठो हेतुर् निरूप्यते। 

तथा हि-  

> "अथ निषेकादिसंस्कारान् व्याख्यास्यामः  
ऋतु-सङ्गमन--गर्भाधान--पुं-सवन--सीमन्त--विष्णु-बलि--  
जात-कर्मोत्थान--नाम-करणान्नप्राशन-प्रवासागमन--पिण्ड-वर्धन-  
चौलोपनयन-पारायण--व्रत-बन्ध-विसर्गोपाकर्म--समावर्तन--पाणि-ग्रहणानीत्य्  
अष्टादश-संस्काराश् शारीराः"[^७२३] 

इति अष्टादशसंस्काराः सूत्रे प्रतिपादिताः। एते च श्रुतिसिद्धाः।
    
## "अष्टादशोक्तम् अवरं येषु कर्मे"ति श्रुत्यर्थविचारः

यथा मुण्डोपनिषदि - 

> "प्लवा ह्य् एते अदृढा यज्ञरूपा  
अष्टादशोक्तम् अवरं येषु कर्म।  
एतच् छ्रेयो ये ऽभिनन्दन्ति मूढा  
जरामृत्युं ते पुनर् एवापि यन्ति"[^७२४] 

इति।  
अत्र केचिद् एवम् ऊचुः- 

> "यज्ञस्यर्त्विजष् षोडश, सदस्यस् सप्त-दशः, यजमानो ऽष्टादशः"  

इति श्रुत्यनुसारेण 

"अष्टादशोक्तम् अवरं येषु कर्मे"[^७२५]त्य् अत्र यजमानादय एव विवक्षिता इति।  
तद् असत्। 

"अष्टादशोक्तम् अवरं कर्म येषु" इत्य् उक्तत्वात्।  
ऋत्विग्-यजमानादयो हि याग-कर्तारः, न तु कर्म।  
"येषु" इत्य् अस्य पदस्य येषु सूत्रेष्व् इत्य् अर्थः।  

"अवरं कर्म"; जातकादयः - स्मार्त-कर्मत्वात्।  
आत्म-गुणरहिता यागदयः जात-कर्मादयश् च। 

"अदृढाः प्लवाः"; संसारोत्तारका न भवन्ति।  
तथा च अत्र अदृढ-प्लवत्वेन निन्दिता संस्काराः यागादयश् च  
    
### आत्मगुणरहितानां संस्काराणां बन्धकत्वम्
आत्म-गुणरहिता एव विवक्षिताः।  
तत् सहितानां तेषां मोक्षसाधकत्वम्। यथा-  

गौतमधर्मे- 

> "यस्य तु खलु चत्वारिंशत्संस्कारा  
न चाष्टाव् आत्मगुणाः,  
न स ब्रह्मणस् सायुज्यं सालोक्यञ् च गच्छति।  
यस्य खलु चत्वारिंशत् संस्काराणाम् एकदेशे प्य् अष्टाव् आत्मगुणाः  
अथ स ब्रह्मणस् सायुज्यं सालोक्यञ् च गच्छति गच्छति"[^७२६]

+इति।  
    
### अष्टानाम् आत्मगुणानां लक्षणानि

"अष्टाव् आत्मगुणाः"- 

> "दया समस्तभूतेषु  
क्षान्तिर् अनसूया शौचम्  
अनायासो मङ्गल्यम् अकार्पण्यम् अस्पृहा"[^७२७] 

+इति।  
तल्--लक्षणानि तु-  

#### दया-लक्षणम्
तत्र दया-लक्षणम्।
    
> "अबन्धौ बन्धुवर्गे वा  
मित्रे द्वेष्टरि वा तथा ।  
**आपन्ने रक्षणं** यत् तु  
**दयैषा** परिकीर्तिता ॥  
    

[^७२३]: वैख्स्म्स् १।१।  
[^७२४]: मुण्डकउ १।२।७- प्लवा ह्य् एते अदृढा यज्ञरूपा अष्टादशोक्तम् अवरं येषु कर्म। एतच् छ्रेयो ये ऽभिनन्दन्ति मूढा जरामृत्युं ते पुनर् एवापियन्ति।  
[^७२५]: मुण्डकउ १।२।७।  
[^७२६]: बेज़ुग् औफ़् गौतमध्स् १।८।२५(८।२४): यस्यैते चत्वारिंशत्संस्कारा न चआष्टाव् आत्मगुणा न स ब्रह्मणः सायुज्यं सालोक्यं गच्छति । उन्द् गौतमध्स् १।८।२६(८।२५): यस्य तु खलु चत्वारिंशतंस्काराणाम् एकदेशो ऽप्य् अष्टाव् आत्मगुणा अथ स ब्रह्मणः सायुज्यं सालोक्यं च गच्छति।  
[^७२७]: बेज़ुग् औफ़् गौतमध्स् १।८।२४(८।२३): दया सर्वभूतेषु क्षान्तिर् अनसूया शौचम् अनायासो मङ्गलम् अकार्पण्यम् अस्पृहेति।   


#### क्षमा-लक्षणम्
तत्र क्षमा-लक्षणम्।
    
> बाह्ये वा ऽभ्यन्तरे वापि  
दुःख उत्पादिते परैः ।  
**न प्रकुप्यति** नो हन्ति  
सा **क्षमा** परिकीर्तिता ॥  

#### अनसूया-लक्षणम्
तत्र अनसूया-लक्षणम्।
    
> सगुणान् गुणी[^७२८] नो हन्ति  
(?) स्तौति मन्द-गुणान् अपि ।  
**नान्यदोषेषु रमते**  
सा **ऽनसूया** प्रकीर्तिता ॥  

[^७२८]: लिएस्- गुणी।

#### शौच-लक्षणम्
तत्र शौच-लक्षणम्।
    
> अभक्ष्य-परिहारश् च  
**संसर्गश्** चाप्य् **अनिन्दितैः** ।  
स्वधर्मे च व्यवस्थानं  
**शौचम्** एतद् उदाहृतम् ॥  
    
#### अनायास-लक्षणम्
तत्र अनायास-लक्षणम्।
    
> **शरीरं पीड्यते** येन  
सुशुभेनापि कर्मणा ।  
**अत्यन्तं** तन् न कर्तव्यम्  
**अनायासस्** स उच्यते ॥  
    
#### मङ्गल्य-लक्षणम्
तत्र मङ्गल्य-लक्षणम्।
    
> **प्रशस्ताचरणं** नित्यम्  
अप्रशस्त-विसर्जनम् ।  
एतद् +धि **मङ्गलं** प्रोक्तम्  
ऋषिभिस् तत्त्वमङ्गल्-लंदर्शिभिः ॥  
    
#### अकार्पण्य-लक्षणम्
तत्र अकार्पण्य-लक्षणम्।
    
> स्तोकाद् अपि **प्रदातव्यम्**  
अदीनेनान्तरात्मना ।  
अहन्य् अहनि यत् किञ्चिद्  
**अकार्पण्यं** तद् उच्यते ॥  
    
#### अस्पृहा-लक्षणम्
तत्र अस्पृहा-लक्षणम्।

> यथोत्पन्नेषु सन्तोषः  
कर्तव्यस् स्व्-आगतैर् धनैः ।  
परार्थान् नाभिभाषेत  
सा ऽस्पृहा परिकीर्तिता ॥" 

इति  
प्रसङ्गाद् इदम् उक्तम्। प्रकृतम् अनुसरामः।  
    
## सात्त्विक-राजस-तामस-पुराणानि
    
अथ  

> अष्टादश-स्मृत्य्-उक्तानि +अष्टादश-पुराणेषूक्तानीति वा  
> मुण्डक-श्रुत्य्-अर्थो ऽस्तु 


इति चेत्, तद् अप्य् असत्। 

स्मृति-पुराणादिषु अष्टादशकर्मेति विशिष्यानुक्तत्वात्।  
अत्र [^७२९] "अष्टादशोक्तम् अवरं कर्म येष्व्"[^७३०]  
इति सामान्येनोक्तत्वात्  
तत्रोक्तानां योगादीनाम् अप्य् अपवर्ग-प्रापकत्वाभावात्  
पुनर् अपि जरा-मृत्यु-प्रापकत्वाच् च  
न स्मृति-पुराणेषूक्तानीति  
वक्तुं युक्तम्।  

किञ् च पाद्मपुराणे-  

> "वैष्णवः[^७३१] नारदीयञ् च  
तथा भागवतं शुभम् ।  
गारुडञ् च तथा पाद्मं  
वाराहं शुभदर्शने ॥ [पद्म।प् उत्तरभाग २३६।१९]  
**सात्त्विकानि** पुराणानि  
विज्ञेयानि च षट् पृथक् ।[^७३२]  
> 
> ब्रह्माण्डं ब्रह्म-वैवर्तं[^७३३]  
मार्कण्डेयं तथैव च ॥ [पद्म।प् उत्तरभाग २३६।२०]  
भविष्यद् वामनं ब्राह्मं  
राजसानि च षड्विधाः[^७३४] । [पद्मप् उत्तरभाग २३६।२१अब्]  
> 
> मात्स्यं कौर्मं तथा लैङ्गं  
शैवं स्कान्दं तथैव च ।  
आग्नेयञ् च षड् एतानि  
तामसानि निबोध मे ॥" 

इति [पद्मप् उत्तरभाग २३६।१८]

[^७२९]: अन्म्। देस् हेरौस्गेबेर्स्- अत्र अष्टादशपुराणेषु स्मृतिषु चोक्तानां श्रौतस्मार्तकर्मणाम् एव अवरम् इति पर्युदासो न पर्याप्तः। तत्रोक्तयोगादीनाम् अपि केषाञ्चित् जीर्णप्लवत्वस्य सिद्धत्वाद् इति भावः।  
[^७३०]: मुण्डकउ १।२।७।  
[^७३१]: पद्मप्- वैष्णवम्।   


## सात्विकपुराणश्रैष्ठ्यम्
    
मात्स्ये- 

> "सङ्कीर्णास् तामसाश् चैव राजसास् सात्त्विकास् तथा ।  
कल्पाश् चतुर्विधाः प्रोक्ताः ब्रह्मणो दिवसाश् च ते ।  
यस्मिन् कल्पे तु यत्प्रोक्तं पुराणं ब्रह्मणा पुरा ॥ [मत्स्यप्]  
तस्य तस्य तु माहात्म्यं तेन रूपेण वर्तते ।  
सङ्कीर्णेषु सरस्वत्याः पितॄणाञ् च निगद्यते ॥ [मत्स्यप्]  
अग्नेश् शिवस्य माहात्म्यं तामसेषु प्रकीर्त्यते ।  
राजसेषु तु माहात्म्यम् अधिकं ब्रह्मणो विदुः ॥ [मत्स्यप्]  
सात्त्विकेष्व् अथ कल्पेषु माहात्म्यम् अधिकं हरेः ।  
तेष्व् एव योगसंसिद्धा गमिष्यन्ति परां गतिं ॥" 

इति [मत्स्यप्]॥  

पाद्मे- 

> "वासिष्ठञ् चैव हारीतं व्यासं पाराशरं तथा ॥ [पद्मप् उत्तरभाग २३६।२३च्द्]  
भारद्वाजं काश्यपीयं स्मृतिषट्कन्तु सात्त्विकम् ।  
मानवं यज्ञवल्क्यञ् च आत्रेयं दाक्ष्यम् एव च ॥[^७३५] [पद्मप् उत्तरभाग २३६।२४]  
कात्यायनं वैष्णवञ् च स्मृतिषट्कन्तु राजसम् ।  
गौतमं बार्हस्पत्यञ् च सांवर्तञ् च यमस्मृतिः ॥[^७३६] [पद्मप् उत्तरभाग २३६।२५]  
शाम्भम् औशनसञ् चैव स्मृतिषट्कन्तु तामसम् ॥[^७३७]" इति [पद्मप् उत्तरभाग २३६।२६अब्]  
तथा- "सात्त्विका मोक्षदा ज्ञेया राजसाः स्वर्गदाः स्मृताः ।[^७३८] [पद्मप् उत्तरभाग २३६।२१च्द्]  
तथैव तामसा देवि निरयप्राप्तिहेतवः ॥" [पद्मप् उत्तरभाग २३६।२२अब्]  

इत्यादि वचनसिद्धसात्विकपुराणेषु प्रतिपादितानां भगवदाराधनादीनां मोक्षहेतुत्वस्मरणात्, सामन्येन अष्टादशपुराणोक्तकर्मणां जीर्णप्लवसादृश्यं वक्तुं न शक्यम्।  
    

[^७३२]: पद्मप्- सात्त्विकानि पुराणानि विज्ञेयानि शुभानि वै।  
[^७३३]: पद्मप्- ब्रह्माण्डं ब्रह्मवैवर्त्तम्।  
[^७३४]: पद्मप्- भविष्यं वामनं ब्राह्मं राजसानि निबोध मे।  
[^७३५]: पद्मप्- भारद्वाजं काश्यपं च सात्विका मुक्तिदाः शुभाः । यज्ञवल्क्यं तथात्रेयं तैत्तिरिं दाक्षम् एव च।  
[^७३६]: पद्मप्- कात्यायनं वैष्णवञ् च राजसाः स्वर्गदाः शुभाः । गौतमं बार्हस्पत्यञ् च सांवर्तञ् च यमस्मृतम्।  
[^७३७]: पद्मप्- शाङ्ख्यं चौशनसञ् चेति तामसा निरयप्रदाः।  
[^७३८]: पद्मप्- सात्त्विका मोक्षदाः प्रोक्ता राजसाः सर्वदा शुभाः; व्ग्ल्। पद्मप् उत्तरभाग २३६।२५ब्- राजसाः स्वर्गदाः शुभाः।   


## वैखानसे क्रियाबाहुल्यम्
    
अन्यथा स्वर्गमोक्षनिरयाणाम् एकरूपत्वाङ्गीकारापातात्। अतः श्रीमद्वैखानससूत्रोक्ताष्टादशसंस्कारा एवेत्य् अवगन्तव्यम्। बोधायनसूत्रे संस्कारसङ्ख्या न कृता।  
आपस्तम्बादिनापि पञ्चमहायज्ञानां नित्यहोमस्य च पाकयज्ञत्वेनाङ्गीकारात् एते षोडसंस्कारा इति विविच्यानुक्तत्वात् अपरसंस्कारप्रतिपादनाभावाच् च न तत्रोक्ताः गृहीतुं शक्याः।  
श्रीवैखानसे तु क्रियाबाहुल्यम् अप्य् अस्ति। तथा हि। अष्टादशसंस्काराः पाकयज्ञाश् च पृथक्त्वेनोपपदिताः। वर्षवर्धनाद्यास्तु विशेषाः। पञ्चमहायज्ञसहिता द्वाविंशद्यज्ञाः - पञ्चमहायज्ञानाम् एकत्वम्। अपरश् चाष्टादशव्यतिरिक्त इति।  
क्रियाबाहुल्येन किम् आधिक्यम् इति चेत् - उच्यते। मुण्डोपनिषदि -  
"क्रियावान् एष ब्रह्मविदां वरिष्ठः[^७३९]" इति "क्रियावन्तः श्रोत्रिया ब्रह्मणिष्ठाः स्वयं जुह्वत  
एकर्षिं श्रद्धयन्तः। तेषाम् एवैतां ब्रह्मविद्यां वदेत[^७४०]" इति च श्रूयते।  
बोधायनः- "तस्माद् यः कश्चन क्रियावान् सताम् अनुमताचारस् स श्रोत्रियस् स एव विज्ञेयस् स एव विज्ञेयः" इति। किञ्च - कर्मभूयस्त्वात् फलभूयस्त्वञ् च "यथोपासनं फलम्" इति न्यायात् सिद्ध्यति। अतः- अष्टादशसंस्काराप्रतिपादकत्वाद् अस्य सूत्रस्य श्रेष्ट्ःअत्वम् एतस् सूत्रिणां सर्वोत्कृष्टत्वञ् चोपपद्यत इति निरूपितः षष्ठो हेतुः।  
इति षष्ठ-हेतु-निरूपणम्।  
    

[^७३९]: बेज़ुग् औफ़् मुण्डकउ ३।१।४- प्राणो ह्य् एष यः सर्वभूतैर् विभाति विजानन् विद्वान् भवते नातिवादी। आत्मक्रीड आत्मरतिः क्रियावान् एष ब्रह्मविदां वरिष्ठः।  
[^७४०]: बेज़ुग् औफ़् मुण्डकउ ३।२।१०- तद् एतद् ऋचाभ्युक्तम्। क्रियावन्तः श्रोत्रिया ब्रह्मनिष्ठाः स्वयं जुह्वत एकर्षिं श्रद्धयन्तः। तेषाम् एवैतां ब्रह्मविद्यां वदेत शिरोव्रतं विधिवद् यैस् तु चीर्णम्।   

