+++
title = "१० सुत्रामाणं पृथिवीं"

+++

अदितिदेवताकस्य पशॊः सुत्रामाणमित्येषा वपायागस्य याज्या। सुत्रितं च। अदितिर्ह्यजनिष्ट सुत्रामाणं पृथिवीं द्यामनेहसम् । आ. ३-८। इति। प्रायणीयेष्टावादित्यस्य हविष एषैवानुवाक्या सैवोदयनीयाया याज्या। सूत्रितं च। सुत्रामाणं पृथिवीं द्यामनेहसं महीमू षु मातरं सुव्रतानाम् । आ. ४-३। इति। प्रयाणेऽनयैव नावमारोहेत्। सूत्रितं च। सुत्रामाणं पृथिवीं द्यामनेहसमिति नावम् । आ. गृ. २-६-८। इति॥द्युलोको नौकरूपकतया स्तूयते। सुत्रामाणं सुष्ठु त्रायन्तीं पृथिवीं विस्तृतामनेहसं पापरहितां सुशर्माणं शोभनसुखयुक्तामदितिमदीनां सुप्रणीतिं सुप्रणयनां सुष्थु प्रणेत्री दैवीं देवसम्बन्धिनीं स्वरित्रां शोभनारित्रां जलाहरणशीलदारुयुक्तामनागसस्ं पापरहितामस्रवन्तीमगच्छन्तीमविनश्वरीं नावं नावमिव स्थितां द्यां स्वस्तयेऽविनाशाय देवत्वप्राप्तय आ रुहेम। वयमारोहेम। रोहतेर्लिङि लिङ्याशिष्यङ्गित्यङ् प्रत्ययः॥१०॥