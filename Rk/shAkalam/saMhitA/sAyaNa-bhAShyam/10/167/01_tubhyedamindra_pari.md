+++
title = "०१ तुभ्येदमिन्द्र परि"

+++

तुभ्येदमिति चतुरृचं षोडशं सूक्तं विश्वामित्रजमदग्न्योरार्षं जागतमैन्द्रम्। सोमस्य राज्ञ इत्येष तृतीया वरुनविधात्रनुमतिधातृसोमब्रुहस्पतीतिलिङ्गोक्तदेवताका। तथा चानुक्रान्तम्। तुभ्येदं चतुष्कं विश्वामित्रजमदग्नी जागतं तृतीया लिङ्गोक्तदेवता वेति। पक्ष इन्द्र एव देवतान्ये तु निपातभाज इति वाशब्दस्यार्थः। गतो विनियोगः॥हे इन्द्र इदं मधु सोमलक्षणम् तुभ्यं त्वदर्थं परि षिच्यते। आहवनीये प्रक्षिप्यते। त्वमेव सुतस्याभिषुतस्य कलशस्य द्रोणकलशावस्थितस्य सोमस्य राजसि। ईशिषे। राजतिरैश्वर्यकर्मा। स त्वं नोऽस्माकं पुरुवीरां बहुपुत्रं रयिं धनं कृधि। कुरु। उशब्दः पूरकः। यद्वा। अवधारणे। बहुपुत्रोपेतमेव धनं कुरु नःकेवलमित्यर्थः। तथा त्वं तपः शतसङ्ख्याश्वमेधलक्षणं परितप्यानुष्ठाय स्वः स्वर्गमजयः। जितवानसि॥१॥