+++
title = "१७ स्यूमना वाच"

+++

वह्निः स्तोत्राणां वोढा रेभः । स्तोतृनामैतत् । स्तोतोषसो विभातीस्तमसोऽपनोदनेन प्रकाशमाना उषोदेवताः स्तवानः स्तुवन् वाचो वेद रूपायाः सम्बन्धीनि स्यूमना स्यूमान्यनुस्यूतानि सन्ततान्युक्थान्युदियर्ति । उद्गमयति । उच्छारयति । अतो हे मघोनि मघवत्युषः अद्यास्मिन्समये गृणते स्तुवते तस्मै पुरुषाय तदुच्छ । दृष्टिनिरोधकतया प्रसिद्धं नैशं तमो विवासय । वर्जय । अस्मे अस्मभ्यं च प्रजावत् प्रजाभिः पुत्रपौत्रादिभिर्युक्तमायुरन्नं नि दिदीहि । नितरां प्रकाशय । दीदेतिश्छान्दसो दीप्तिकर्मा । प्रयच्छेत्यर्थः ॥ स्यूमना । षिवु तन्तुसन्ताने । अन्येभ्योऽपि दृश्यन्त इति दृशिग्रहणस्य सर्वोपाधिव्यभिचारार्थत्वात्कर्मणि मनिन् । भ्वोः शूडित्यूट् । आङयाजयारां चोपसङ्ख्यानम् । म ७-१-३९-१ । इति विभक्तेराङादेशः । यद्वा औणादिको भावे मक् । पामादिलक्षणो मत्वर्थीयो नः । बन्धनयुक्तानीत्यर्थः । शेश्छन्दसि बहुलमिति शेर्लोपः । वृत्ययेनाद्युदात्तत्वम् । वाचः । सावेकाच इति ङस उदात्तत्वम् । इयर्ति । ऋ गतौ । जौहोत्यादिकः । अर्तिपिपर्त्योश्चेत्यभ्यासस्येत्वम् । स्तवानः । ष्टुञ् स्तुतौ । शानच्यदादित्वाच्छपो लुक् । तस्य छन्दस्युभयथेत्यार्धधातुकत्वेन ङित्त्वाभावाद्गुणावादेशौ । व्यत्ययेनाद्युदात्तत्वम् । विभातीः । शतुरनुमो नद्यजादी इति ङीप उदात्तत्वम् । गृणते । गॄ शब्दे । क्रैयादिकः । प्वादीनां ह्रस्वः । पूर्वोक्तेन सूत्रेण विभक्तेरुदात्तत्वम् । अस्मे । सुपां सुलुगिति चतुथ्याः शे आदेशः ॥ १७ ॥