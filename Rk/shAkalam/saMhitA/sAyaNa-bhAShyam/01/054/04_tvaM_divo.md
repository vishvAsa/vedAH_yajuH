+++
title = "०४ त्वं दिवो"

+++

हे इन्द्र त्वं बृहतो मरुतो दिवो द्युलोकस्य सानु समुच्छ्रितमुपरिप्रदेशं कोपयः । अकम्पयः । धृषता शत्रूणां धर्षयित्रात्मनात्मना स्वयमेव शम्बरमेतत्सञ्ज्ञमसुरमवाभिनत् । अवधीः । यद्यदा व्रन्दिनः शत्रून् जेतुं मृदुभावं प्राप्तन् । यद्वा । वृन्दं समूहः । असुरसमूहवतः । मायिनो मायाविनोऽसुरान्मन्दिना हृष्टेन धृषत् धृषता प्रागल्भ्यं प्राप्नुवता मनसा युक्तस्त्वं शितां तीक्ष्लीकृतां गभस्तिं हस्तेन गृहीताम् । यद्वा । गभस्तिरिति रश्मिनाम । तद्वतीमशनिं वज्रं पृतन्यसि । तानसुरान् जेतुं पृतनारूपेणेच्छसि । तान्प्रति प्रेरयसीत्यर्थः । तदानीं बृहतो दिवः सानु कोपय इति पूर्वेणान्वयः ॥ कोपयः । कुप कोपे । ण्यन्ताल्लङि बहुलं छन्दस्यमाङ्योगेऽपीत्यडभावः । त्मना । मन्त्रेष्वाङ्यादेरात्मन इत्याकारलोपः । धृषत् । सुपां सुलुगिति तृतीयाया लुक् । शिसाम् । शो तनूकरणे । निष्ठायां शाच्छोरन्यतरस्याम् (पा ७-४-४१) इतीकारादेशः । पृतन्यसि । पृतनाशब्दात्सुप आत्मनः क्यच् । कव्यध्वरपृतस्येन्त्यलोपः । प्रत्यय स्वरः ॥ ४ ॥