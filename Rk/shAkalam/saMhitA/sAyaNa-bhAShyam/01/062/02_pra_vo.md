+++
title = "०२ प्र वो"

+++

हे ऋत्विजो वो यायं महे महते शवसानाय बलमिवाचरते । अतिबलायेत्यर्थः उत्तरवाक्ये यच्छब्दश्रुतेस्तच्छब्दाध्याहारः । एवम्भूताय तस्मा इन्द्राय महि महत्प्रौढं नमः स्तोत्रं प्र भरध्वम् । प्रकर्षेण सम्पादयत । किं तत्स्तोत्रमित्याह । आङ्गूष्यं साम आघोषयोग्यं रथन्तरादि साम । तन्निष्पाद्यतामित्यर्थः । अभि त्वा शूरेत्यादिष्वृक्षु यद्गानं तस्य सामेत्याख्या । तथा चोक्तम् । गीतिषु सामाख्येति । यॆनेन्द्रेण नोऽस्माकं पितरः पितृविशेषाः । पूर्वे पूर्व पुरुषा अङ्गिरसः पणिनाम्ना सुरेणापहृतानां गवां पदज्ञा मार्गज्ञाः सन्तोऽत एवार्चन्तस्तं पूजयन्तो गा आविन्दन् । आलभन्त ॥ वः प्रथमार्थे द्वितीया । पदज्ञाः पदानि जानन्तीति । आतोऽनुपसर्गे क इति कः । आतो लोप इट चेत्या कारलोपः । अविन्दन् । विद्लृलाभे । शे मुचादीनामिति नुमागमः ॥ २ ॥