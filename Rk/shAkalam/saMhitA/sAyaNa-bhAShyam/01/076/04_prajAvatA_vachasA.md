+++
title = "०४ प्रजावता वचसा"

+++

प्रजावता यजमानेभ्यो दातव्यापत्यादिफलोपेतेन वचसा स्तोत्रेण स्तुतः सन् योऽग्निरासास्यस्थानीयया ज्वालया वन्हिर्देवेभ्यो हविषां वोढा तमग्निमा च हवे । आह्वयामि । आहूतः सन् त्वमिहास्मिन्कर्मणि देवैरन्यैः सह नि सत्सि च । निषीद च । निषद्य च हे यजत्र यजनीयाग्ने होत्रं होत्रा क्रियमाणं कर्म उतापि च पोत्रं पोत्रा कृतं कर्म च वेषि । कामयस्व । वसूनां धनानां प्रयन्तः प्रकर्षेण नियन्तः वसून्यस्मदायत्तानि कुर्वन् जनितराहुतिद्वारा सर्वस्य जनयितरग्ने बोधि । अस्मान्बोधय ॥ असा । पद्दन्नित्यादिनास्यशब्दस्यानसन्नादेशः । सुपां सुलुगिति तृतीयाया डादेशः । टलोप उदात्त निवृत्ति स्वरेण विभक्तेरुदात्तत्वम् । हुवे ह्वेञो लट बहुलं छन्दसीति सम्प्रसारणम् । बहुलं छन्दसीति शपो लुक् । चवायोगे प्रथमेति निघातप्रतिषेधः । बोधि । बुध अवगमने । अस्माण्ण्यन्ताच्छन्दस्युभयथेति हेरार्धधातुकत्वाण्णेरनिटीति णिलोपः । हुझल्भ्यो हेर्धिः । धातोरन्त्यलोपश्छान्दसः । हेरपित्त्वात्तस्यैव स्वरः शिष्यते ॥ ४ ॥