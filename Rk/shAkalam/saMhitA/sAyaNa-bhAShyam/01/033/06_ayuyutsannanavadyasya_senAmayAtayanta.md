+++
title = "०६ अयुयुत्सन्ननवद्यस्य सेनामयातयन्त"

+++

अनवद्यस्य गर्हणीयदोषरहितस्येन्द्रस्य सेनां प्रत्ययुयुत्सन् । वृत्रस्यानुचरा योद्धुमैच्छन् । तदानीं नवग्वा नवनीयगतयः स्तोतव्यचरित्राः । यद्वा । अङ्गिरसां सत्रमासीनानां मध्ये ये नवभिर्मासैरवाप्तफला उत्थितास्तेषां नवग्वा इति सञ्ज्ञा । नवग्वासः सुतसोमास इद्रम् । ऋग्वे ५-२९-१२ । इत्यादिषु तथाभिहितत्वात् । क्षितयो मनुष्या अङ्गिरःप्रभृतयः । क्षितयः कृष्टय इति तन्नामसु पाठात् । अयातयन्त । युध्धार्थमिन्द्रं नानाविधैर्मन्त्रै प्रोत्साहितवन्तः । इन्द्रे योद्धुं गते सति निरष्टास्तेनेन्द्रण निराकृता वृत्रानुचराश्चितयन्तः स्वकीयामशक्तिं ज्ञापयन्त इन्द्रादिन्द्रस्य सकाशात्प्रवद्भिः प्रवणैः पालयितुं सुशकैर्मार्गैरायन् । दूरे गतवन्तः । तत्र दृष्टान्तः । वृषायुधो वृषेण सेचनसमर्थेन पुंस्त्वयुक्तेन शूरेण सह युद्धं कुर्वन्तो वध्रयो न नपुंसका इव । निसर्गपण्डो वध्रिश्चेत्यादिस्मृतिषु प्रयोगात् । ते यथा प्रबलेन दूरे निराकृता भवन्ति तद्वत् ॥ अयुयुत्सन् । युध सम्प्रहारे । सनि हलन्ताच्च (पा १-२-१०) इति सनः कित्त्वाद्गुणाभावः । एकाच उपदेशेऽनुदात्तात् (पा ७-२-१०) इतीट् प्रतिषेधः । व्यत्ययेन परस्मैपदम् । सेनाम् । इनेन सह वर्तत इति सेना वोपसर्जनस्येति सहशब्दस्य सभावः । बहुव्रीहौ पूर्वपदप्रकृतिस्वरत्वम् । आयातयन्त । यती प्रयत्ने । हेतुमति चेति णिच् । क्षितयः । क्षि निवासगत्योः । क्षियन्ति गच्छन्तीति क्षितयो मनुष्याः । क्तिच् क्तौ च सञ्ज्ञायामिति क्तिच् । नवग्वाः । नवभिर्मासैर्गच्छन्तीति नवग्वाः । गमेरौणादिको ड्वप्रत्ययः । यद्वा । क्विपि गमः क्तौ (पा ६-४-४०) इत्यनुनासिकलोप ऊ च गमादीनामिति वक्तव्यम् । पा ६-४-४०-२ । इत्यकारस्य ऊकारः । जस्योः सुपि (पा ६-४-८३) इति यणादेशः । दीर्घश्चान्दसः । वृषायुधः । क्विप्चेति क्विप् । क्विप्चेत्यत्र सोमपदेभ्यो निरुपपदेभ्यः । का ३-२-७६ । इत्युक्तत्वादत्र सोपपदेभ्यः क्विप् । अन्येषामपि दृश्यत इति पूर्वपदस्य संहितायां दीर्घः । निरष्टाः । अशू व्याप्तौ । भावे निष्ठा । यस्य विभाषेतीट् प्रतिषेधः । व्रश्चादिना षत्वे ष्टुत्वम् । निसा च बहुव्रीहौ पूर्वपदप्रकृतिस्वरत्वम् । यद्वा । निरस्ता इत्यत्र सकारस्य षत्वं छान्दसम् । तदानीमस्ता इत्येतत्कर्मणि निष्ठेति गतिरनन्तर इति गतेः प्रकृतिस्वरत्वम् । प्रवद्भिः । वन षण सम्भक्तौ । अस्मात्प्रपूर्वात् क्विप् । गमादीनामिति वक्तव्यम् । पा ६-४-४०-१ । इत्यनुनासिकलोपः । ततस्तुक् । कृदुत्तरपदप्रकृतिस्वरत्वम् । चितयन्तः । चिती सञ्ज्ञाने । अस्माण्यन्ताल्लटः शतृ । शप् अनित्यमागमशासनमिति वचनाल्लघूपधगुणाभावः ॥ ६ ॥