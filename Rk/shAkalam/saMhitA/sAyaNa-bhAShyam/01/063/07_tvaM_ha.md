+++
title = "०७ त्वं ह"

+++

हे वज्रिन् वज्रवन्निन्द्र पुरुकुत्सायैतत्सञ्ज्ञाया ऋषये युध्यन् तदीयशत्रुभिः सह युद्धं कुर्वाणस्त्वमेव त्यत् ताः सप्त पुरः तदीयानि सप्तसङ्ख्यानि नगराणि दर्दः । व्यदारयः । अभैत्सीरित्यर्थः । अपि च सुदास एतत्सञ्ज्ञाय राज्ञेऽंहोरेतत्सञ्ज्ञ स्यासुरस्य सम्बन्धि यद्धनमस्ति तद्वृथानायासेन बर्हिर्न बर्हिरिव वर्क् । अवृणक् । अच्छिन इत्यर्थः । तदनन्तरं पूरवे त्वां हविषा पूरयते तस्मै सुदासे हे राजन् स्वामिन्निन्द्र वरिवो धनं कः । अकार्षीः ॥ त्यत् । सुपां सुलुगिति विभक्तेर्लुक् । दर्दः । दृ विदारणे । अस्माद्यङ् लुगन्ताल्लङि सिप्यदादिवच्चेति वचनाच्छपो लुक् । हल्ङ्याब्भ्य इति सलोपः । बहुलं छन्दस्यमाङ्योगेऽपीत्यडभावः सुदासे । शोभनं ददातीति सुदाः । असुन् । सुदाः कल्याणदानः (नि २-२४) इति यास्कः । वर्क् । वृजी वर्जने । लङि सिपि बहुलं छन्दसीति विकरणस्य लुक् । लघूपधगुणे पूर्ववत्सलोपः । अडभावश्च । चोः कुरिति कुत्वम् । कः । डुकृञ् करणे । लुङिसिपि मन्त्रे घसेति चेर्लुक् । पूर्ववत्सलोपाडभावौ ॥ ७ ॥