+++
title = "१२ स्वाहा यज्ञं"

+++

स्वाहाशब्दो हविष्प्रदानवाची सन् एतन्नामकमग्निविशेषं लक्षयति । तदग्निसम्पादितं यज्ञमिन्द्रायेन्द्रतुष्व्यर्थं यज्वनो यजमानस्य गृहे ऋत्विजः कृणोतन । कुरुत । तत्र यज्ञे देवानुप ह्वये ॥ कृणोतन । कृवि हिंसाकरणयोश्च । इदित्त्वान्नुम् । लोण्मध्यमबहुवचनस्य तस्थस्थमिपामिति तादेशः । तप्तनप्तनथनाश्च (पा ७-१-४५) इति तनबादेशः । शपि प्राप्ते धिन्विकृण्व्योरच्चेत्युप्रत्ययः । तत्सन्नियोगेन वकारस्य चाकारः । तस्यातो लोप इति लोपः । तस्याचः परस्मिन्निति स्थानिवद्भावादृकारस्य लघूपधगुणो न भवति । तनपः पित्त्वेनङित्त्वादुकारस्य गुणः । इन्द्राय । ऋज्रेन्द्रेत्यादिना रन् । नित्त्वादाद्युदात्तः । यज्वनः । यङदेवपूजासङ्गतिकरणादानेषु । सुयोजोर्ङ्वनिप् (पा ३-२-१०३) ङसि भसञ्ज्ञायामल्लोपे प्राप्ते न संयोगाद्वमन्तात् (पा ६-४-१३७) इति निषेधः । वनिपः पित्त्वेन धातुस्वर एव शिष्यते । गृहे । ग्रह उपादाने । गेहे कः (पा ३-१-१४४) इति कप्रत्ययः । ग्रहिज्येत्यादिना (पा ६-१-१६) सम्प्रसारणम् । परपूर्वत्वम् । प्रत्ययस्वरः । तत्र । त्रल् । लितीति प्रत्ययात्पूर्वस्योदात्तत्वम् । देवा उपेत्यत्र संहितायां दीर्घादटीति नकारस्य रुत्वम् । अतोऽट नित्यमित्याकारस्यानुनासिकादेशः । भोभगो इति यत्वम् । तस्य लोपः शाकल्यस्येति लोपः ॥ २५ ॥ १२ ॥