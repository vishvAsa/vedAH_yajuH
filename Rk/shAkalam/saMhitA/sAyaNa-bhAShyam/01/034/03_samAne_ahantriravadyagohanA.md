+++
title = "०३ समाने अहन्त्रिरवद्यगोहना"

+++

हे अश्विना अश्विनौ देवौ युवं युवामुभौ समानेऽहन्नेकस्मिन्ननुष्ठानदिने त्रिरवद्यगोहना त्रिवारमनुष्ठानगतानां दोषाणां संवरणकारिणौ भवतम् । अद्यास्मिन्दिने यज्ञं यज्ञगतं हविर्मधुना मधुररसेन त्रिर्मिमिक्षतम् । त्रिवारं सिञ्चतम् । किञ्च दोषा उषसश्च रात्रीर्दिवसांश्च रात्रिषु दिवसेषु नैरन्तर्येण वाजवतीर्बलकारिणीरिषोऽन्नान्यस्मभ्यं पिन्वतम् । सिञ्चतम् । प्रयच्छतमित्यर्थः ॥ अहन् ॥ सुपां सुलुगिति सप्तम्या लुक् । अवद्यगोहना । गुहू संवरणे । अवद्यस्य गूहयितारौ नन्द्यादित्वाल्ल्युः । ऊदुपधाया गोहः (पा ६-४-८९) इति प्राप्तस्य ऊत्वस्याभावश्छान्दसः । मिमिक्षतम् । मिह सेचने । सन्येकाच उपदेशेऽनुदात्तादितीट् प्रतिषेधः । हलन्ताच्चेति सनः कित्त्वाल्लघूपधगुणाभावः । द्विर्भावहलादिशेषौ । ढत्वकत्वषत्वानि । वाजवतीः । उगितश्चेति ङीप् । पिन्वतं पिवि मिवि णिवि सेचने । इदित्त्वान्नुम् । कर्तरि शप् ॥ ३ ॥