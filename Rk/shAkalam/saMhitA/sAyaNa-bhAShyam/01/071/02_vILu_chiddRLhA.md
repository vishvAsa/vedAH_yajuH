+++
title = "०२ वीळु चिद्दृळ्हा"

+++

नोऽस्माकं पितरोऽङ्गिरस एतत्सञ्ज्ञा उक्थैः शस्त्रेरग्निं स्तुत्वा वीळु चिद्दृळ्हा । वीळ्विति बलनाम । बलवन्तं दृढाङ्गमप्यद्रिमत्तारं पणिनामानमसुरं रवेण स्तुतिशब्दमात्रेणैव रुजन् । अभञ्जन् । तैः स्तुतोऽग्निस्तमसुरं हतवानित्यर्थः । किञ्च बृहतो महतो दिवो द्युलोकस्य गातुं मार्गमस्मे अस्माकं चक्रुः । कृतवन्तः । अवरकस्यासुरस्याग्निना हतत्वात् । मार्गं कृत्वा च स्वः सुष्ठ्वरणीयमसुरराहित्येन सुखेन प्राप्यमहर्दिवसं विविदुः । अजानन् लब्धवन्तो वा । तथा केतुमन्हां केतयितारं ज्ञापयितारमादित्यमुस्राः पणिनापहृाता गाश्च विविदुरित्यनुषङ्गः ॥ वीळु । सुपां सुलुगिति विभक्तेर्लुक् । दृळ्हा । दृढः स्थूलबलयोः (पा ७-२-२०) इति निपातितः । सुपां सुलुगिति डादेशः । रुजन् । रुजो भङ्गे । तौदादिकः । बहुलं छन्दस्यमाङ्योगेऽपीत्यडभावः । विविदुः । विद ज्ञाने विद्लृलाभ इति वा । लिट्युसि रूपं ॥ २ ॥