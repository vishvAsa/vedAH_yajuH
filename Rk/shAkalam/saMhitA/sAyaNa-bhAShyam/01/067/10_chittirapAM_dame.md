+++
title = "१० चित्तिरपां दमे"

+++

योऽग्निर्वीरुत्स्वोषधीषु महित्वा यानि महत्त्वानि सन्ति तानि विरोधत् विरुणद्धि विशेषेणावृणोति नावशेषयति । उतापि च प्रजाः प्रकर्षेणोत्पन्नाः पुष्पफलादिलक्षणाः प्रसूषूत्पादयित्रीषु मातृस्थानीयास्वोषधीष्वन्तर्मध्ये विरुणद्धीत्येव । द्वितीय उतशब्दः पादपूरणः । तथा चित्तिश्चेतयिता ज्ञापयितापां दमे जलानां मध्यभूते गृहे विश्वायुः सर्वान्नो योऽग्निर्वर्तत इति शेषः । तमग्निं धीरा मेधाविनः सम्माय सम्माननं पूजनं कृत्वा । स्तुतिभिः स्तुत्वेत्यर्थः । चक्रुः । कर्माणि कुवन्ति । तत्र दृष्टान्तः । सद्मेव । यथा सदनं गृहं प्रथमतः सम्पूज्य पश्चात्तत्र कर्माण्याचरन्ति तद्वत् ॥ वीरुत्सु । विपूर्वाद्रोहतेः क्विप् । न्यङ्क्वादिषु वीरुध् (पा ७-३-५३) इति पठितत्वादुपसर्गस्य दीर्घो धकारश्चान्तादेशः । उक्तं च । वीरुध ओषधयो भवन्ति (नि ६-३) रोधत् । रुधिर् आवरणे । लेट्यडागमः । इतश्च लोप इतीकारलोपः । सम्माय माङ् माने शब्दे च । समासेऽनञ्पूर्वे क्त्वो ल्यप् । ७-१-३७ । न ल्यपि (पा ६-४-६९) इतीत्व प्रतिषेधः ॥ ९ ॥ १० ॥