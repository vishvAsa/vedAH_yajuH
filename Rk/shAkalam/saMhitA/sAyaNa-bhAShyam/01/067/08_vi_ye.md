+++
title = "०८ वि ये"

+++
## अधिमन्त्रम्
अग्निः। पराशरः शाक्त्यः। द्विपदा विराट्।

## मन्त्रः
वि ये चृ॒तन्त्यृ॒ता सप॑न्त॒ आदिद्वसू॑नि॒ प्र व॑वाचास्मै ॥

## पदपाठः
वि । ये । चृ॒तन्ति॑ । ऋ॒ता । सप॑न्तः । आत् । इत् । वसू॑नि । प्र । व॒वा॒च॒ । अ॒स्मै॒ै ॥

## भाष्यम्
यः पुमान् ईमेनं गुहा भवन्तं गुहायां सन्तमग्निं चिकेत जानाति । यश्च ऋतस्य सत्यस्य यज्ञस्य वा धारां धारायितारमेनमग्निना ससाद आसीदति । उपास्त इत्यर्थः । ये च ऋता ऋतानि सत्यानि यज्ञान्वा सपन्तः समवयन्तः स्पृशन्तो वा पुरुषा एतमग्निं वि चृतन्ति अग्निमुद्दिश्य स्तुतीर्ग्रथ्नन्ति । कुर्वन्तीत्यर्थः । आदित् स्तुत्यनन्तरमेवास्मै सर्वस्मै स्तोतृजनाय वसूनि धनानि प्र ववाच । प्रकथयति ॥ चिकेत । कित ज्ञाने । लिट णलि लित्स्वरः । चृतन्ति । चृती हिंसाग्रन्थनयोः । तौदादिकः । लसार्वधातुकानुदात्तत्वे विकरणस्वरः शिष्यते । ववाच । लिट ब्रुवो वचिः । लिट्यभ्यासस्योभयेषाम् (पा ६-१-१७) इत्यभ्यासस्य संप्रसारणम् । संप्रसारणाच्चेति परपूर्वत्वस्य वा छन्दसि (पा ६-१-११६) इति विकल्पनाद्यणादेशः ॥ ७ ॥ ८ ॥