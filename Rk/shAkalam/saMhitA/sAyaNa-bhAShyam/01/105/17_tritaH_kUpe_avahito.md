+++
title = "१७ त्रितः कूपेऽवहितो"

+++

कूपेऽवहितः पातितस्त्रित एतत्सञ्ज्ञ ऋषिरूतये रक्षणाय देवान्हवते । स्तुतिभिराकारयति । यदेतत्त्रितस्याह्वानं बृहस्पतिर्बृहतां महतां देवानां रक्षक एतत्सञ्ज्ञो देवस्तदाह्वानं शुश्राव । श्रुतवान् । किं कुर्वन् । अंहूरणादंहसः पापरूपादस्मात्कूपपातादुन्नीयोरु विस्तीर्णं शोभनं कृण्वन् कुर्वन् ॥ हवने । ह्वयतेर्लट बहुलं छन्दसीति सम्प्रसारणम् । शब्गुणावादेशाः । ऊतये । ऊतियूतीत्यादिना क्तिन उदात्तत्वम् । बृहस्पतिः । तद्बृहतोः करपत्योः (पा ६-१-१५७) इति पारस्करादिषु पाठात् सुट् तलोपौ । उभे वनस्पत्यादिष्विति पूर्वोत्तरपदयोर्युगपत्प्रकृतिस्वरत्वम् । अंहूरणात् । अहि गतौ । इदित्त्वान्नुम् । खर्जिपिञ्ज्यादिभ्य ऊरोलचौ (उ ४-९०) इति भाव ऊरप्रत्ययः । दुःखप्राप्तिहेतुभावा गतिरस्यास्तीति पामादिलक्षणो मत्वर्थीयो नः (पा ५-२-१००) आङ् पूर्वाद्दन्तेर्वा रूपमुन्नेयं ॥ १७ ॥