+++
title = "०७ योगेयोगे तवस्तरं"

+++
## अधिमन्त्रम्
इन्द्रः। शुनःशेप आजीगर्तिः। गायत्री।

## मन्त्रः
योगे॑योगे त॒वस्त॑रं॒ वाजे॑वाजे हवामहे ।  
सखा॑य॒ इन्द्र॑मू॒तये॑ ॥

## पदपाठः
योगे॑ऽयोगे । त॒वःऽत॑रम् । वाजे॑ऽवाजे । ह॒वा॒म॒हे॒ ।  
सखा॑यः । इन्द्र॑म् । ऊ॒तये॑ ॥

## भाष्यम्
योगे योगे प्रवेशे । प्रवेशे तत्तत्कर्मोपक्रमे वाजे वाजे कर्मविघातिनि तस्मिंस्तस्मिन्सङ्ग्रामे तवस्तरमतिशयेन बलिनमिन्द्रमूतये रक्षार्थं सखायः सखिवत्प्रिया वयं हवामहे । आह्वयामः ॥ योगे योगे । युजिर् योगे । हलश्चेति घञ् । चचोः कु घिण्यतोः (पा ७-३-५२) इति कुत्वम् । घञो ञित्त्वादाद्युदात्तत्वम् । नित्यवीप्सयोरिति वीप्सायां द्विर्भावे सत्याम्रेडितानुदात्तत्वम् । तवस्तरम् । तवसः शब्दादस्मायामेधेति (पा ५-२-१२१) मत्वर्थीयो विनिः । तस्य छान्दसो लोपः ॥ ७ ॥