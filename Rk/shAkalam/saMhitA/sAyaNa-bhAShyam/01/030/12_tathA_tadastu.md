+++
title = "१२ तथा तदस्तु"

+++

हे सोमपाः सखे वज्रिन् इष्टयेऽभिलषितार्थं ते तवानुग्रहं यथा येन प्रकारेणोश्मसि वयं कामयामहे त्वं तथा कुरु । त्वत्प्रसादात्तदभीष्टं तथास्तु ॥ कृणु । कृवि हिंसाकरणयोश्च । इदित्त्वान्नुम् । धिन्विकृण्व्योरच्चेत्त्युप्रत्ययः । तत्सन्नियोगेन वकारस्य चाकारः । अतो लोप इति तस्य लोपः । तस्य स्थानिवद्भावाल्लघूपधगुणाभावः । उतश्च प्रत्ययादसंयोगपूर्वादिति हेर्लुक् । उश्मसि । वस कान्तौ । इदन्तो मसिः । अदादित्वाच्छपो लुक् । ग्रहिज्यादिना सम्प्रसारणम् । प्रत्ययस्वरः । यद्वृत्तयोगादनिघातः । इष्टये । इषु इच्छायाम् । क्तिनि तितुत्रेत्यादिनेट् प्रतिषेधः । यद्वा । यजतेः क्तिनि वचिस्वपीत्यादिना (पा ६-१-१५) सम्प्रसारणम् । व्रश्चादिना षत्वे ष्टुत्वम् । पूर्वस्मिन्पक्षे मन्त्रे वृषेति क्तिन उदात्तत्वम् । द्वितीये तु व्यत्ययेन ॥ १२ ॥