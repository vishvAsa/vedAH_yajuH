+++
title = "०४ सुगः पन्था"

+++

हे आदित्यास ऋुतं यते यज्ञं गच्छते भवत्समूहाय पन्था मार्गः सुगः सुष्ठु गन्तुं शक्यः अनृक्षरः कण्टकरहितश्च । अत्रास्मिन्कर्मणि वो युष्माकमवखादोऽवमन्तव्यः । खादो जुगुप्सितहविर्विशेषो नास्ति । तस्मादिहागन्तव्यमित्यर्थः ॥ सुगः । सुदुरोरधिकरण इति गमेर्डप्रत्ययः । पन्थाः । पथिमथोः सर्वनामस्थान इत्याद्युदात्तत्वम् । अनृक्षरः । ऋषी गतौ । ऋषन्त्यन्तर्गच्छन्तीत्यृक्षराः कण्टकाः । तन्यृषिभ्यां क्सरन् (उ ३-७५) इति क्सरन्प्रत्ययः कित्वाद्गुणाभावः । कत्वषत्वे । यास्कस्त्वाह । ऋक्षरः कण्टक ऋच्छतेः (नि ९-३२) इति । न विद्यन्ते ऋक्षरा अस्मिन्नित्यनृक्षरः नञ्सुभ्यामित्युत्तरपदान्तोदात्तत्वम् । आदित्यासः । अदितेः पुत्रा आदित्याः । दित्यदित्यादित्येश्यादिना (पा ४-१-८५) ण्यप्रत्ययः । आज्जसेरसुक् । आमन्त्रिताद्युदात्तत्वम् । पादादित्वादाष्टमिकनिघाताभावः । यते । इण् गतौ । लटः शतृ । अदादित्वाच्छपो लुक् । इणो यण् (पा ६-४-८१) इति यणादेशः । शतुरनुम इति विभक्तेरुदात्तत्वम् । अवखादः । खादृ भक्षणे । भावे घञ् । अवमतः खादोऽवखादः । थाथादिनोत्तरपदान्तोदात्तत्वं ॥ ४ ॥