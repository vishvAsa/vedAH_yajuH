+++
title = "०३ वि दुर्गा"

+++
## अधिमन्त्रम्
वरुणमित्रार्यमणः। कण्वो घौरः। गायत्री।

## मन्त्रः
वि दु॒र्गा वि द्विषः॑ पु॒रो घ्नन्ति॒ राजा॑न एषाम् ।  
नय॑न्ति दुरि॒ता ति॒रः ॥

## पदपाठः
वि । दुः॒ऽगा । वि । द्विषः॑ । पु॒रः । घ्नन्ति॑ । राजा॑नः । ए॒षा॒म् ।  
नय॑न्ति । दुः॒ऽइ॒ता । ति॒रः ॥

## भाष्यम्
राजानो वरुणादय एषां स्वकीययजमानानां पुरः पुरस्तात् दुर्गा गन्तु दुःशकानि शत्रुनगराणि विघ्नन्ति । विशेषेण नाशयन्ति । तथा द्विषः शत्रूनपि विघ्नन्ति । तथा दुरिता यजमानसंबन्धीनि दुरितानि तिरो नयन्ति । विनाशं प्रापयन्ति ॥ दुर्गा । दुःखेन गच्छन्त्यत्रेति दुर्गाणि । सुदुरोरधिकरणे । पा ३-२-४८-३ । इति गमेर्डप्रत्ययः । शेश्छन्दसि बहुलमिति शेर्लोपः । पुरः । कालवाचिनः पूर्वशब्दात् सप्तम्यर्थे पूर्वाधरावराणाम् (पा ५-३-३९) इत्यसिप्रत्ययः । तत्सन्नियोगेन पूर्वशब्दस्य पुरादेशश्च प्रत्ययस्वरः । घ्नन्ति । हन्तेर्लट्यदादित्वाच्छपो लुक् । गमहनेत्यादिनोपधालोपः । हो हन्तेः (पा ७-३-५४) इति घत्वम् । अन्तादेशस्योपदेशवचनादाद्युदात्तत्वम् । पादादित्वादनिघातः ॥ ३ ॥