+++
title = "०४ आदङ्गिराः प्रथमं"

+++

यदा पणिभिर्गावोऽपहृतास्तदानीमङ्गिरा अङ्गिरसः प्रथमं पूर्वमग्रतो वयो हविर्लक्षणमन्नं दधिरे । इन्द्रार्थं सम्पादितवन्तः । आदनन्तरं तादृशा येऽङ्गिरस इद्धाग्नयः प्रज्वलिताग्नियुक्ताः सन्तः सुकृत्यया शोभनकरणोपेतया शम्या कर्मणा शोभनेन यागेनेन्द्रमयजन्निति शेषः । ते नरो यज्ञस्य नेतारोऽङ्गिरसः पणेरेतन्नाम्नोऽसुरस्य सम्बन्धि सर्वं भोजनं धनं समविन्दन्त । समलभन्त । कीदृशम् । अश्वावन्तं अश्वैर्युक्तं गोमन्तं गोभिर्युक्तम् । आकारः समुच्चये । गवाश्वव्यतिरिक्तमन्यत्पशुजातं च समविन्दन्त ॥ अङ्गिराः । सुपां सुलुगिति जसः सुः । शम्या । शमीति कर्मनाम । शाम्यत्यनया क्रियया दोषजातमिति शमी । करणे घञ । नोदात्तोपदेशस्य मान्तस्यानाचमेः (पा ७-३-३४) इति वृद्धिप्रतिषेधः । गौरादित्वात् ङीष् । व्यत्ययेनाद्युदात्तश्वम् । सुकृत्यया । शोभनं कृत्यं करणं यस्यां सा तथोक्ता । नञ्सुभ्यामित्युत्तरपदान्तोदात्तत्वं ॥ ४ ॥