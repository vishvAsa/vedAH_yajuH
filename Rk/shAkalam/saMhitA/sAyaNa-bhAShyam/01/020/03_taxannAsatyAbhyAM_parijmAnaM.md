+++
title = "०३ तक्षन्नासत्याभ्यां परिज्मानं"

+++

नासत्याभ्यामश्विदेवप्रीत्यर्थं रथं तक्षन् । ऋभवो देवाः कञ्चिद्रथमतक्षन् । तक्षणेन सम्पादितवन्तः । कीदृशम् । परिज्मानं परितो गन्तारं सुखं उपर्युपवेशने सुखकरम् । किं च धेनुं काञ्चिद्गां तक्षन् । धातूनामनेकार्थत्वात्तक्षतिरत्र सम्पादनवाची । कीदृशीं धेनुम् । सबर्दुघां सबरः क्षीरस्य दोग्ध्रं ॥ तक्षन् । बहुलं छन्दसीत्यडभावः । नासत्याभ्याम् । न विद्यते सत्यं ययोस्तावसत्यौ । न असत्यौ नासत्यौ । नभ्राण्नपादित्यादिना नलोपाभावः । परिज्मानम् । अजेः परिपूर्वस्य श्वन्नुक्षन्नित्यादिना (उ १-१५८) मन्प्रत्ययेऽकारलोप आद्युतात्तत्वं च निपातनात् । सबर्दुघाम् । सबः पयो दोग्धीति सबर्दुघा । दुहः कब्घश्च (पा ३-२-७०) इति कप् । सबरिति रेफान्तं प्रातिपदकं क्षीरवाचीति सम्प्रदायविदः । कपः पित्त्वादनुदात्तत्वम् । धातुस्वर एव शिष्यते । समासे तृदुत्तरपदप्रकृतिस्वरः ॥ ३ ॥