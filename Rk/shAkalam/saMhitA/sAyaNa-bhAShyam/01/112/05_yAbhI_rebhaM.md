+++
title = "०५ याभी रेभं"

+++

हे अश्विनौ याभिरूतिभी रेभमेतत्सञ्ज्ञमृषिं निवृतमसुरैः कूपेऽप्सु निवारितं सितं तदीयैः पाशैर्बद्दमेवम्भूतवृषिमद्भ्यः सकाशादुदैरयतं उदगमयतम् । तथा वन्दनमेतत्सञ्ज्ञमृषिं च तथा भूतमुदैरयतम् । किमर्थ । स्वरादित्यं दृशे द्रष्टुम् । अपि च कण्वमसुरैरन्धकारे प्रक्षिप्तं सिषासन्तमालोकं सम्भक्तुमिच्छन्तं याभिरूतिभिः प्रावतं प्रकर्षेणारक्षतम् । ताभिरित्यादि समानं ॥ रेभम् । रेभृ शब्दे । रेभते स्तौतीति रेभः । पचाद्यच् । निवृतम् । वृञ् वरुणे । अस्मादन्तर्भावितण्यर्थात्कर्मणि निष्ठा । गतिरनन्तर इति गतेः प्रकृतिस्वरत्वम् । सितम् । षिञ् बन्धने । अद्भ्यः ऊडिदमित्यादिना विभक्तेरुदात्तत्वम् । वन्दनम् । वदि अभिवादनस्तुत्योः वन्दते । स्तौतीति वन्दनः । नन्द्यादिलक्षणो ल्युः । लित्स्वरेण प्रत्ययात्पूर्वस्योदात्तत्वम् । स्वरित्येतद्दिवश्चादित्यस्य च साधारणनामधेयम् । तदुक्तं यास्केन । स्वरादित्यो भवति सु अरणः सु ईरणः । दि २-१४ । इति । स्वरादिनिपातम् (पा १-१-३७) इत्यव्ययत्वात्सुपो लुक् । दृशे । दृशे विख्ये चेति दृशेस्तुमर्थे केप्रत्ययान्तो निपात्यते । सिषासन्तम् । वन षण सम्भक्तौ । सनि सनीवन्तर्धेत्यादिना विकल्पनादिडभावः । जनसनखनां सन्झलोरित्यात्वम् । द्विर्भावेऽभ्यासस्य ह्रस्वत्यम् । सन्यत इतीत्वं ॥ ५ ॥