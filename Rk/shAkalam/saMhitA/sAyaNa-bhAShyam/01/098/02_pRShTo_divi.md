+++
title = "०२ पृष्टो दिवि"

+++

चातुर्मास्यान्वारम्भणीया वैश्वानरपार्जन्या । तस्यां वैश्वानरस्य हविषः पृष्टो दिवीति याज्या । चातुर्मास्यानीति खण्डे सूत्रितम् । पृष्टो दिवि पृष्टो अग्निः पृथिव्यां पर्जन्याय प्र गायत ॥ आ २-१५ । इति ॥अयं वैश्वानरोऽग्निर्दिवि द्युलोक आदित्यात्मना पृष्टः संस्पृष्टः यद्वा निषिक्तो निहितो वर्तते । तथा पृथिव्यां भूमौ गार्हपत्यादिरूपेण पृष्टः संस्पृष्टो निहितो वा । तथा विश्वाः सर्वा ओषधीः पृष्वः संस्पृष्टः सोऽग्निराविवेश । पाकार्थमन्तप्रविष्टवान् । अन्तःप्रविष्टेन पार्थिवेनाग्निना हि सर्वा ओषधयः पच्यन्ते । सहसा परेषामसाधारणेन बलेन पृष्टः संस्पृष्टो पैश्वानरो नोऽस्मान्दिवाह्नि रिषो हिंसतः शर्तोः पातु । रक्षतु । तथा स वैश्वानरो नक्तं रात्रावप्यस्मान्हिंसकात्पातु ॥ पृष्टः । स्पृश संस्पर्शने । छान्दसः सकारलोपः । यद्व पृषु सेचने । निष्ठायां यस्य विभाषेतीट्प्रतिषेधः । दिवि । ऊडिदमिति विभक्तेरुदात्तत्वम् । पृथिव्याम् । उदात्तयण इति विभक्तिरुदात्ता । रिषः । रिष हिंसायाम् । क्विप्चेति क्विप् । सावेकाच इति पञ्चम्या उदात्तत्वं ॥ २ ॥