+++
title = "०४ उशन्नु षु"

+++

अग्निष्टोमे माध्यन्दिनसवने मैत्रावरुणस्योशन्नु षु ण इति शस्त्रयाज्या । सूत्रितं च । उशन्नु षु णः सुमना उपाक इति याज्या । आ. ५-१६ ॥ इति ॥हे स्वधावोऽन्नवन्निन्द्र सुमनाः शोभनमनस्कस्त्वमुपाके समीपे नोऽस्मानुशन्नु सु अत्यन्तं कामयमानः सन् सुषुतस्य सुष्ठ्वभिषुतं प्रतिभृतस्य सम्भृतं मध्वो मादकं सोमस्य सोमं नु क्षिप्रमेव पाः । पिब । पृष्ठ्येन । पृष्ठ्यशब्देन माध्यन्दिनसवन उद्गातृभिरुद्गीयमानं स्तोत्रमुच्यते । तत्सम्बन्धिनान्धसा पीतेन सोमेन सं ममदः । प्रहृष्टो भव ॥ ४ ॥