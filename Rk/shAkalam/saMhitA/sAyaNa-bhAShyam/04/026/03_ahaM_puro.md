+++
title = "०३ अहं पुरो"

+++

अहं वामदेव इन्द्रो वा मन्दसानः सोमेन माद्यन्नव नवसङ्ख्याका नवतीर्नवतिसङ्ख्याकाश्च शम्बरस्यैतत्नामकस्यासुरस्य सम्बन्धीनि पुरः पुराणि साकं युगपदेव व्यैरम् । अध्वंसयम् । शततमं शतसङ्ख्यापूरणं पुरं वेश्यं दिवोदासनाम्ने प्रवेशार्हमकरवम् । सर्वताता सर्वतातौ यज्ञेऽतिथिग्वमतिथीनामभिगन्तारं दिवोदासं दिवोदासनामकं राजर्षिं यदावं अपालयम् । तदा पुरो व्यैरमिति पूर्वेण सम्बन्धः ॥ ३ ॥