+++
title = "०२ युवं श्रियमश्विना"

+++

हे दिवो नापातादित्यस्य पुत्रस्थानीयौ द्युलोकस्य वा न पातयितारौ हे अश्विनौ युवं युवां देवता देवते । विभक्तिव्यत्ययः । तां प्रसिद्धां श्रियं शचीभिः कर्मभिः शक्तिभिर्वा वनथः । सम्भजेथे । यद्वा । वदतिर्दानार्थः । युवोर्युवयोर्वपुः शरीरं पृक्षोऽन्नानि सोमलक्षणान्यभि सचन्ते । यद्यदा रथे वां वहन्ति ककुहासो महान्तोऽश्वाः । यद्वा । स्तुतयो वां युवां रथे वहन्ति ॥ २ ॥