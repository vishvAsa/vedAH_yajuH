+++
title = "१० यस्त्वा हृदा"

+++

पुत्रकामेष्ट्यां यस्त्वेत्येषा प्रधानस्य याज्या । सूत्रितं च । यस्वा हृदा कीरिणा मन्यमानोऽग्निस्तुविश्रवस्तमम् । आ. २-१० । इति ॥यो मर्त्यो मरणधर्माहममर्त्यमनाशं त्वा त्वां कीरिणा स्तुत्यादिषु विक्षिप्तेन हृदा हृदयेन युक्तो मन्यमानः स्तुवन् जोहवीमि । अत्यर्थमाह्वयामि । यद्वा । स्तोतृवाचकेन कीरिणाशब्देन स्तुतिरुपलक्ष्यते । स्तुतियुक्तेन मनसा त्वां मन्यमानो जोहवीमि । हे जातवेदो यशो धनं प्रजां वास्मासु धेहि । प्रजाभिस्त्वद्धत्ताभिर्हे अग्नेऽहममृतत्वं सन्तत्यविच्छेदलक्षणमश्याम् । प्राप्नुयाम् । प्रजामनु प्रजायसे तदु ते मर्त्यामृतम् । तै. ब्रा. १-५-५-६ । इति हि श्रुतिः ॥ १० ॥