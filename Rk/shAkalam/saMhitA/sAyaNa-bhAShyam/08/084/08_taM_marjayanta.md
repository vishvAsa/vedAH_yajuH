+++
title = "०८ तं मर्जयन्त"

+++
## अधिमन्त्रम्
अग्निः। उशना काव्यः। गायत्री।

## मन्त्रः
तं म॑र्जयन्त सु॒क्रतुं॑ पुरो॒यावा॑नमा॒जिषु॑ ।  
स्वेषु॒ क्षये॑षु वा॒जिन॑म् ॥

## पदपाठः
तम् । म॒र्ज॒य॒न्त॒ । सु॒ऽक्रतु॑म् । पु॒रः॒ऽयावा॑नम् । आ॒जिषु॑ ।  
स्वेषु॑ । क्षये॑षु । वा॒जिन॑म् ॥

## भाष्यम्
सुक्रतुं शोभनप्रज्ञं सुकर्माणं वा आजिषु सङ्ग्रामेषु पुरोयावानं शत्रुहननार्थं पुरतएवगन्तारं वाजिनं बलवन्तं तं तादृशमग्निं यजमानाः स्वेषु आत्मीयेषु क्षयेषु गृहेषु मर्जयन्त निर्मथितमग्निमलङ्कुर्वन्ति परिचरन्तीति यावत् ॥ ८ ॥