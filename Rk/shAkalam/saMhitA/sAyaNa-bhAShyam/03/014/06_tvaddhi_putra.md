+++
title = "०६ त्वद्धि पुत्र"

+++

सहसः पुत्र बलस्य पुत्र हे अग्ने देवस्य देवनशीलस्य कर्मकरणप्रवृत्तस्य यजमानस्य त्वत् त्वत्तः सकाशात्पूर्वीः प्रभूता ऊतयो विघ्नपरिहारेण कर्म परिपालनादिरूपा रक्षा वि यन्ति हि । विविधं गच्छन्ति खलु । शमिमं यजमानं प्राप्नुवन्ति । तथा वाजा अन्नानि वियन्ति । एनं यजमानं प्राप्नुवन्ति । किञ्च हे अग्ने त्वं सहस्रिणं सहस्रसङ्ख्याकं रयिं धनं नोऽस्मभ्यं देहि । तथाद्रोघेण द्रोहरहितेन पापशून्येन वचसा वाक्येन युक्तं सत्यं सत्यशीलं सन्मार्गे प्रवर्तमानम्पुत्रं च देहि । प्रयच्छ ॥ त्वत् । युष्मच्छब्दस्य पञ्चम्येकवचने त्वादेशः । ङ सेरेकवचनस्य च । पा. २-२-३२ । इत्यदादेशः । एकादेशस्वरः । पुत्र सहसः । परमपिछन्दसीति पराङ्गवद्भावाद्द्वयोः सर्वानुदात्तत्वम् । देहि । डुदाञ् दान इत्यस्य लोटि घ्वसोरेद्भाविति धातोरेत्वमभ्यासलोपश्च । निघातः । आद्रोघेण । द्रुह जिघांसायाम् । घञ् । द्रोघः । घकारश्छान्दसः । नञ्सुभ्यामित्युत्तरपदान्तोदात्तत्वं ॥ ६ ॥