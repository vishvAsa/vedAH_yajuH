+++
title = "०३ नि षीमिदत्र"

+++

अत्र भूलोके गुह्या गूढानि कर्माणि सीमित् सर्वत एव निदधानाः कुर्वाणा एते कवय उत अपि च क्षत्राय बलाय धनाय वा रोदसी द्यावापृथिवौ । समञ्जन् । ओषधीभिः पृथिवीं देवैश्च दिवं सङ्गतामकार्षुः । किञ्च ते मात्राभिः । मीयन्ते मान्तिति वा मात्राः शिलोच्चायाः ताभिर्मात्राभिः सम्ममिरे । ते रोदस्यावियत्तया परिच्छिन्ने चक्रुश्च । समृते परस्परं सङ्गते उर्वी विस्तीर्णे मही महतौ ते द्यापृथिव्यौ येमुः । नियमितवन्तः । विश्टम्भकेनान्तरिक्षेणान्तरुदयच्छन् । तथा धायसे तयोर्धारनार्थमन्तरिक्षं धुः व्यधुः । इदवधारणार्थे । गुह्या । गुहायां भवानि । भवार्थे यत् । यतोऽनाव इत्याद्युदात्तः । दधानाः । दधातेः शानचि रूपम् । अभ्यस्तस्वरः । अञ्जन् । अन्जू व्यक्तिम्रक्षणगतिष्वित्यस्य लङि श्नसोरल्लोपः । निघातः । मात्राभिः । मा नाने माङ् माने वा । हुयामेत्यादिना त्रन्प्रत्ययः । नित्स्वरः । ममिरे । माङ् मान इत्यस्य लिटि रूपम् । चादिलोपे विभाषेति न निघातः । येमुः । यम उपरम इत्यस्य लिट्युसि रूपम् । तिङुत्तरत्वादनिघातः । धायसे । वहिहाधाञ्भ्यश्छन्दसीत्यसुन् । नित्स्वरः । धुः । दधातेरुङि रूपं ॥ ३ ॥