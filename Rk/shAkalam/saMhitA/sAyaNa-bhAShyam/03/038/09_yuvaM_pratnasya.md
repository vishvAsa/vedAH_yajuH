+++
title = "०९ युवं प्रत्नस्य"

+++

हे इन्द्रावरुणौ युवं युवां प्रत्नस्य स्तोतुर्महस्तादृशं श्रेयः साधथः । साधयथः । कीदृशं तदित्यत आह । यद्दैवी स्वस्तिर्यदिदं देवसम्बन्धि श्रेयः स्वराज्य लक्षणम् । किञ्च युवां नोऽस्मान्परि परितः स्यातम् । रक्षकौ भवेतम् । विश्वे सर्वे मायिनो देवा गोपाजिह्वस्य । गोप्त्री जिह्वा मा बिभीतेत्येतादृशी वाग्यस्य स तथोक्तः । तस्थुषः स्थिरतरस्येन्द्रस्य विरूपा नानाविधानि वृत्रहननादीनि क्रुतानि कर्माणि पश्यन्ति । एवमिन्द्रस्य विश्वरूपत्वमुक्तम् । युवम् । युष्मच्छब्दस्य द्विवचने युवावौ द्विवचन इति युवादेशः । ङेप्रथमयोरमिति सुपोऽमादेशः । साधथः । साध संसिद्धावित्यस्य ण्यन्तस्य लटि रूपम् । बहुलमन्यत्रापीति णेर्लुक् । निघातः । दैवी । देवाद्यञञावित्यञ् प्रत्ययः । ञित्स्वरः । स्यातम् । अस्तेर्लिङे रूपम् । गोपाजिह्वस्य । गुपो रक्षण इत्यस्यायप्रत्ययान्तस्य क्विप्यतोलोपयलोपयोः क्रुतयो रूपं गोपा इति । बहुव्रीहौ पूर्वपदस्वरः । तस्थुषः । ष्ठा गतिनिव्रुत्तावित्यस्य क्वसौ वस्वेकाजाद्घसामिति प्राप्तस्येटः सम्प्रसारणम् । सम्प्रसारनाश्रयं च बलीय इति सम्प्रसारनस्य बलीयस्त्वान्निवृत्तिः । वसोः सम्प्रसारनम् । प्रत्ययस्वरः । पश्यन्ति । दृशिर् प्रेक्षणे निघातः ॥ ९ ॥