+++
title = "१३ यद्ध यान्ति"

+++
## अधिमन्त्रम्
मरुतः। कण्वो घौरः। गायत्री।

## मन्त्रः
यद्ध॒ यान्ति॑ म॒रुतः॒ सं ह॑ ब्रुव॒तेऽध्व॒न्ना ।  
शृ॒णोति॒ कश्चि॑देषाम् ॥

## पदपाठः
यत् । ह॒ । यान्ति॑ । म॒रुतः॑ । सम् । ह॒ । ब्रु॒व॒ते॒ । अध्व॑न् । आ ।  
शृ॒णोति॑ । कः । चि॒त् । ए॒षा॒म् ॥

## भाष्यम्
यद्ध यदा खलु मरुतो यान्ति गच्छन्ति तदानीमध्वन्ना मार्गे सर्वतः सं ब्रुवते ह । संभूय ध्वनिमवत्यं कुर्वन्ति । एषां मरुतां संबन्धिनं शब्दं कश्चित् यः कोऽपि शृणोति ॥ यान्ति । या प्रापणे । अदादित्वाच्छपो लुक् । झोंऽत इत्यन्तादेशस्योपदेशिवद्भावादन्तीत्येतदाद्युदात्तत्वम् । धातुना सहैकादेश एकादेशस्वरः । यद्वृत्तयोगादनिघातः । ब्रुवते । ब्रूञ् व्यक्तायां वाचि । झस्यादादेशे कृते । परत्वात्प्राप्तस्य गुणस्य ङुत्वेन बाधितत्वादुवङादेशः । अध्वन् । सुपां सुलुगिति सप्तम्या लुक् । शृणोति । तिपः पित्त्वादनुदात्तत्वे विकरणस्वरः ॥ १३ ॥