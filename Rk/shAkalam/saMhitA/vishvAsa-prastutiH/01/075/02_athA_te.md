+++
title = "०२ अथा ते"

+++
## अधिमन्त्रम्
अग्निः। गोतमो राहूगणः। गायत्री।

## मन्त्रः
अथा॑ ते अङ्गिरस्त॒माग्ने॑ वेधस्तम प्रि॒यम् ।  
वो॒चेम॒ ब्रह्म॑ सान॒सि ॥

## पदपाठः
अथ॑ । ते॒ । अ॒ङ्गि॒रः॒ऽत॒म॒ । अ॒ग्ने॒ । वे॒धः॒ऽत॒म॒ । प्रि॒यम् ।  
वो॒चेम॑ । ब्रह्म॑ । सा॒न॒सि ॥

## भाष्यम्
हे अङ्गिरस्तमातिशयेनाङ्गनादिगुणयुक्त । यद्वा । अङ्गिरसां वरिष्ठम् । वेधस्तम । वेधा इति मेधाविनाम । अतिशयेन मेधाविन्नग्ने । अथानन्तरं ते तुभ्यं सानसि संभजनीयं प्रियं प्रीतिकरं ब्रह्म स्तोत्रं वोचेम । वक्तारो भूयास्म ॥ वोचेम । लिङ्याशिष्यङ् । वच उमित्युमागमः । सानसि । वन षण संभक्तौ । सानसिधर्णसीत्यादावसिच् प्रत्ययान्तो निपात्यते ॥ २ ॥