+++
title = "११ स नो"

+++
## अधिमन्त्रम्
अग्निः। शुनःशेप आजीगर्तिः। गायत्री।

## मन्त्रः
स नो॑ म॒हाँ अ॑निमा॒नो धू॒मके॑तुः पुरुश्च॒न्द्रः ।  
धि॒ये वाजा॑य हिन्वतु ॥

## पदपाठः
सः । नः॒ । म॒हान् । अ॒नि॒ऽमा॒नः । धू॒मऽके॑तुः । पु॒रु॒ऽच॒न्द्रः ।  
धि॒ये । वाजा॑य । हि॒न्व॒तु॒ ॥

## भाष्यम्
सोऽग्निर्नोऽस्मान्धिये कर्मणे वाजायान्नाय च हिन्वतु । प्रीणयतु । कीदृशः । महान् गुणाधिकः अनिमानो निमानवर्जितः । अपरिच्छिन्न इत्यर्थः । धूमकेतुर्धूमेन ज्ञाप्यमानः पुरुश्चन्द्रो बहुदीप्तिः ॥ महा अनीत्यत्र संहितायां नकारस्य रुत्वानुनासिकावुक्तौ ॥ अनिमानः । न विद्यते । निमानोऽस्येति बहुव्रीहौ नञ् सुभ्यामित्युत्तरपदान्तोदात्तत्वम् । धूमकेतुः । बहुव्रीहौ पूर्वपदप्रकृतिस्वरत्वम् । पुरुश्चन्द्रः । चदि आह्लादने दीप्तौ च । अस्मात्स्फायितंचीत्यादिना कर्तरिरक् । पुरुश्चासौ चन्द्रश्चेति समासान्तोदात्तत्वम् । ह्रस्वाच्चन्द्रोत्तरपदे मन्त्रे (पा ६-१-१५१) इति सुट् । तस्य श्चुत्वेन शकारः । धिये । सावेकाच इति चतुर्थ्या उदात्तत्वम् । हिन्वतु । हिवि प्रीणनार्थः । इदितो नुम् धातोरिति नुम् ॥ ११ ॥