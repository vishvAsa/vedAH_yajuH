+++
title = "०४ वि नः"

+++
## अधिमन्त्रम्
विश्वेदेवाः। गोतमो राहूगणः। गायत्री।

## मन्त्रः
वि नः॑ प॒थः सु॑वि॒ताय॑ चि॒यन्त्विन्द्रो॑ म॒रुतः॑ ।  
पू॒षा भगो॒ वन्द्या॑सः ॥

## पदपाठः
वि । नः॒ । प॒थः । सु॒वि॒ताय॑ । चि॒यन्तु॑ । इन्द्रः॑ । म॒रुतः॑ ।  
पू॒षा । भगः॑ । वन्द्या॑सः ॥

## भाष्यम्
वन्द्यासः सर्वैर्वन्दनीयाः स्तोतव्या नमस्कर्तव्या वेन्द्रादयो देवानोऽस्माकं पथो मार्गान्वि चियन्तु । विचिन्वन्तु । अशोभनेभ्यो मार्गेभ्यः सकाशात्पृथक्कुर्वन्तु । किमर्थम् । सुविताय सुष्ठु प्राप्तव्याय स्वर्गादिफलाय ॥ पथः । शसि भस्य टीर्लोप इति टलोपः । उदात्तनिवृत्तिस्वरेण शस उदात्तत्वम् । सुविताय । इण् गतावित्यस्मात्कर्मणि निष्ठा । तन्वादीनां छन्दसि बहुलमुपसङ्खानमित्युवङ् । गतिरनन्तर इति पूर्वपदप्रकृतिस्वरत्वे प्राप्ते सूपमानात् क्त इत्युत्तरपदान्तोदात्तत्वम् । चियन्तु । चिञ् चयने । बहुलं छन्दसीति विकरणस्य लुक् । इयण् । पादादित्वान्निघाताभावः । वन्द्यासः । वदि अभिवादनस्तुत्योः । ऋहलोर्ण्यत् । ईडवन्दवृशंसदुहां ण्यत इत्याद्युदात्तत्वम् । आज्जसेरसुक् ॥ ४ ॥