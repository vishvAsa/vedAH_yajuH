+++
title = "16 शूनोपहतः सचेलो ऽवगाहेत"

+++
## सूत्रम्
शुनोपहतः सचेलोऽवगाहेत ॥ १६ ॥  
### टिप्पनी
शुना उपहतः स्पृष्टः । यद्यपि चेलं न शुना स्पृष्ट तथापि सचेलोऽवगाहेत भूमिगतास्वप्सु स्नायात् नोद्धृतादिभिः । दष्टस्य तु स्मृत्यन्तरे प्रायश्चित्तम् । तत्र वसिष्ठः[^१]  
ब्राह्मणस्तु शुना दष्टो नदी गत्वा समुद्रगाम् ।   प्राणायामशतं कृत्वा घृतं प्राश्य विशुद्ध्यति।"   
अङ्गिरा:—  
[^२] ब्रह्मचारी शुना दष्टस्त्रिरात्रेणैव शुद्यति ।   गृहस्थस्तु द्विरात्रेण ह्येकाहेनाऽग्निहोत्रवान् ॥   नाभेरूर्ध्वं तु दष्टस्य तदेव द्विगुणं भवेत् ।  
तदेव त्रिगुणं वक्त्रे मूर्ध्नि चेत्स्याच्चतुर्गुणम् ॥  
क्षत्रविट्छूद्रयोनिस्तु स्नानेनैव शुचिर्भवेत् ।   द्विगुणं तु वनस्थस्य तथा प्रव्रजितस्य च ॥  
ब्राह्मणी तु शुना दष्टा सोमे दृष्टिं निपातयेत् ।  
यदा न दृश्यते सोमः प्रायश्चित्तं तदा कथम् ।  
यां दिशं तु गतस्सामस्तां दिशं त्ववलोकयेत् ॥  
सोममार्गेण सा पूता पञ्चगव्येन शुद्धति ॥ इति ॥ १६ ॥  

- १. वचनमिदं न वसिष्ठस्मृतावुपलभ्यते ।
- २. वचनानीमानि स्मृतिमुक्ताफलकारैरपि प्रायश्चित्तकाण्डे अङ्गिरोवचनत्वेनैवोपन्यस्तानि । परन्तु इदानीमुपलभ्यमानमुद्रिताङ्गिरः स्मृतिपुस्तके नोपलभ्यन्ते ॥ वासिष्ठत्वेन तु लिखितं ख. च. पुस्तकयोष्टिप्पण्याम् ।
