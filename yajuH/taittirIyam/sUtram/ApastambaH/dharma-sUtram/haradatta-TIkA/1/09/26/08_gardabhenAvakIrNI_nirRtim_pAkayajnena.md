+++
title = "08 गर्दभेनावकीर्णी निरृतिम् पाकयज्ञेन"

+++

## सूत्रम्
गर्दभेनाऽवकीर्णी निर्ऋतिं पाकयज्ञेन यजेत ॥ ८ ॥  
### टिप्पनी
यो ब्रह्मचारी स्त्रियमुपेयात् सोऽवकीर्णी गर्दभेन निर्ऋतिं यजेत पाकयज्ञेन स्थालीपाकविधानेन । अत्र मनु:—  

[^६] 'अविकीर्णा तु काणेन गर्दभेन चतुष्पथे।  
पाकयज्ञविधानेन, यजेत निर्ऋतिं निशि ॥' इति ।  
हारीतस्तु—  
"स्त्रीष्ववकीर्णी निर्ऋत्यै चतुष्पथे गर्दभं पशुमालभेत पाकयज्ञधर्मेण। भूमौ पशुपुरोडाशश्रपणमप्स्ववदानैः प्रचार्याऽऽज्यं जुहोति 'कामावकीर्णोऽस्म्यवकीर्णोऽस्मि कामकामाय स्वाहा । कामाभिद्रुग्धोस्म्यभिद्रुग्धोऽस्मि कामकामाय स्वाहा' इति ॥ ८॥  

- ६. म. स्मृ. ११. ११८,  
