+++
title = "01 गुरुतल्पगामी सवृषणं शिश्नम्"

+++
## सूत्रम्
गुरुतल्पगामी सवृषणं शिश्न परिवास्याऽञ्जलावाधाय दक्षिणां दिशमनावृत्ति व्रजेत् ॥ १॥  
### टिप्पनी
गुरुरत्र पिता, नाऽऽचार्यादिः। तल्पशब्देन शयनवाचिना भार्या लक्ष्यते । सा च साक्षाज्जननी[^१] न तत्सपत्नी। तां गत्वा सवृषणं साण्डं शिश्नं परिवास्य क्षुरादिना छित्वाऽञ्जलावाधाय दक्षिणां दिशं व्रजेत् । अनावृत्तिम् आवृत्तिर्न क्रियते यस्यां तां दिशमनावर्तमानो गच्छेत् । अथ ये[^२] दक्षिणस्योदधेस्तीरे वसन्ति तेऽपि यावद्देशं गत्वा उदधिमेव प्रवेक्ष्यन्ति । मरणं हात्र विवक्षितम् । अत्र सर्वतः—  

[^१]: तत्सपत्नी वा इति ग. पु.  
[^२]: अथेति नास्ति ग, पु.  

[^३]पितृदारान् समारुह्य मातृवर्जं नराधमः।  
भगिनीं मातुराप्तां वा स्वसारं वाऽन्यमातृजाम् ॥  
एता गत्वा स्त्रियो मोहात[^४] तप्तकृच्छ्रं समाचरेत् ॥ इति ।  
नारदस्तु—  
'माता मातृष्वसा श्वश्रूर्मातुलानी पितृष्वसा ।  
[^५]पितृव्यपत्नी शिष्यस्त्री भगिनी तत्सखी स्नुषा ।  
दुहिताऽऽचार्यभार्या च सगोत्रा शरणागता ।  
राशी प्रव्रजिता धात्री साध्वी वर्णोत्तमा च या । आसामन्यतमां गत्वा गुरुतल्पग उच्यते ।  
शिश्नस्योत्कृन्तनं तत्र नाऽन्यो दण्डो विधीयते ॥ इति ॥ १ ॥  

[^३]: संव. स्म. १५८, १५९.  
[^४]: तप्तकृच्छ्रान् षडाचरेत् , इति. छ, पु.  
[^५]: पितृव्यसखिशिष्यस्त्री इति. क. पु.  
