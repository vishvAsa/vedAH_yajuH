+++
title = "15 अन्नेन चान्नस्य मनुष्याणाञ्"

+++
## सूत्रम्
अनेन चाऽन्नस्य मनुष्याणां च मनुष्यैः रसानां च रसैर्गन्धानां च गन्धैर्विद्यया च विद्यानाम् ॥१५॥  
### प्रस्तावः
तेष्वेव केषांचिद्विनिमयोऽनुज्ञायते—  
### टिप्पनी
अन्नादीनां विद्यान्तानां विनिमयो भवत्येवेत्यर्थः । तथा च वसिष्ठः[^१]-रसा रसैस्समतो हीनतो वा ... ..तिलतण्डुलपक्वान्नं विद्यामनुष्याश्च विहिताः परिवर्तनेन' इति । मानवे तु विशेष:—  
[^२]रसा रसैर्निर्मातव्या न त्वेव लवणं रसैः।  
कृतान्नं चाऽकृतान्नेन तिला धान्येन तत्समाः ॥ इति ।  

गौतमीये तु-[^३]विनिमयस्तु । रसानां रसैः । पशूनां च । न लवणं कृतान्नयोः । तिलानां च । समेनाऽऽमेन तु पक्वस्य सम्प्रत्यर्थ' इति । तस्मादत्र प्रतिषेधानुवृत्तिर्न शङ्कनीया । पूर्वत्र चोक्तं 'ब्रह्मणि मिथो विनियोगे न गतिर्विद्यत' (१३.१७) इति । [^४]विनिमयाभ्यनुज्ञानादेव विद्यादीनां विक्रयोऽपि प्रतिषिद्धो वेदितव्यः ॥ १५ ॥  

[^१]: ब० ध० २-३२-३९  

[^२]: म० स्मृ० १०.९४.  

[^३]: गौ० ध० ७ १६-२१  

[^४]: नियमाभ्य.इति क.पु.  
