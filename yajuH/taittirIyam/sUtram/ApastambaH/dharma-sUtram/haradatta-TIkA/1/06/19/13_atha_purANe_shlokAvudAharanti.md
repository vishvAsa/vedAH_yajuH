+++
title = "13 अथ पुराणे श्लोकावुदाहरन्ति"

+++
### प्रस्तावः
अथ पुराणे श्लोकावुदाहरन्ति—  
### सूत्रम्
(३)उद्यतामाहृतां भिक्षा पुरस्तादप्रवेदिताम् ।  
भोज्यां मेने प्रजापतिरपि दुष्कृतकारिणः ॥   
न तस्य पितरोऽश्नन्ति दश वर्षाणि पञ्च च ।  
न च हव्यं वहत्यग्निर्यस्तामभ्यधिमन्यते ॥ इति ॥ १३ ॥  

- ३. नाद्यतनभविष्यत्पुराणीयमिदं वचनम् । Cf मनु ४. २५१, २५२.  


अथ अपि च पुराणे—  
(१)सर्गश्च प्रतिसर्गश्च वंशमन्वन्तराणि च ।  
वंशानुचरितं चैव पुराणं पञ्चलक्षणम् ॥'  
इत्येवलक्षणे भविष्यदादौ । उद्यतां हस्ताभ्यामुद्यम्य धारिताम् । आहृतां स्वयमानीताम् । पूर्वमनिवेदितां भिक्षाम् । दुष्कृतकारिणोऽपि सकाशात् भोज्या मेने प्रजापतिर्मनुः, मनुः प्रजापतिरस्मीति(२)दर्शनात् । यस्तु तामभ्यधिमन्यते प्रत्याचष्टे तस्य पितरः कव्य नाश्नन्ति । कियन्तं कालम् ? दश वर्षाणि पञ्च च । अग्निश्च हव्यं न वहति । तावन्तमेव कालमिति प्रत्याख्यातुर्निन्दार्थवादः ॥ १३ ॥  

- १. अमरको. १. वा ५.
- २. मनु प्रजापतिर्यस्मिन्निति दक्षे दर्शनात्, इति क. पु. प्रजापतिर्यस्मिन्निति मानवे दर्शनात्' इति ख. पु.  
