+++
title = "14 चिकित्सकस्य मृगयोः शल्यकृन्तस्य"

+++
## सूत्रम्
[^३]चिकित्सकस्य मृगयोश्शल्यकृन्तस्य पाशिनः ।  
कुलटायाष्षण्डकस्य च तेषामन्नमनायम् ॥१४॥  
### टिप्पनी
चिकित्सको भिषक् । मृगयुर्मृगघाती लुब्धकः । शल्यकृन्तः शस्त्रेण ग्रन्थ्यादीनां छेत्ता अम्बष्ठः । पाशी पाशवान् पाशजालेन मृगादीनां ग्राहकः। कुलात्कुलमटतीति कुलटा व्यभिचारिणी। षण्डकः तृतीयाप्रकृतिः। एतेषां चिकित्सकादीनामन्नमनाद्यम् । चिकित्सकषण्डकयोः पुनर्वचनमुद्यतस्याऽपि प्रतिषेधार्थम् । [^४] पूर्वत्र तर्हि ग्रहणं शक्यमकर्तुम् । एवं तर्हि सूत्रकारस्य स प्रतिषेधः । अयं तु पुराणश्लोके प्रतिषेध इत्यपौनरुक्त्यम् ॥ १४ ॥  

- ३. Cf मनु. ४. २११. २१२  
- ४. पूर्वत्र तर्हि ग्रहणस्य वैयर्थ्यम् ।
