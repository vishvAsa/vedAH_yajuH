+++
title = "23 न कुसृत्या ग्रामम्"

+++

## सूत्रम्
न कुसृत्या ग्रामं प्रविशेत् ॥ २३ ॥  
### टिप्पनी
कुसृतिः कुमार्गः । तया ग्रामं न प्रविशेत् ॥ २३॥  

## सूत्रम्
यदि प्रविशे'न्नमो रुद्राय वास्तोष्पत्तय' इत्येतामृचं जपेदन्यां वा रौद्रीम् ॥ २४ ॥  
### टिप्पनी
यदि गत्यन्तराभावात् प्रविशेत(१) 'नमो रुद्राये'त्यादिकामृचं जपेत् । अन्यां वा रौद्रीम्(२) 'इमां रुद्राय तवस'इत्यादिकाम् । अत्र वाजसनेयगृह्ये— (३) वनं प्रवेक्ष्यन्ननुमन्त्रयते 'नमो रुद्राय वनसदे स्वस्ति मा सम्पारये'ति । पन्थानमारोक्ष्यन्ननुमन्त्रयते 'नमो रुद्राय पथिपदे स्वस्ति मा सम्पारये'ति । अपः प्रवेक्ष्यन्ननुमन्त्रयते— 'नमो रुद्रायाऽप्सुषदे स्वस्ति मा सम्पारयेति । तस्माद्यत्किञ्चन कर्म कुर्वन् स्यात् सर्वं 'नमो रुद्राये'त्येव कुर्यात् 'सर्वो ह्येष रुद्र' इति श्रुतेरिति । भारद्वाजगृह्येऽप्यस्मिन्विषये कियानेव भेदः ॥२४॥  



- १. ब्रा. ३.७ ९ नमो रुद्राय वास्तोष्पतये । आयने विद्रवणे । उद्यायने यत्परायणे । आवर्तने निवर्तने । यो गोपायति तँ हुवे ॥ इति समग्रा ऋक् ॥  
- २. 'इमा रुद्राय तवसे कपर्दिने क्षयद्वीराय' इति रुद्राध्यायगता (तै ०सं०४ ५.१०)  
- ३ पार. ग. ३. १५. ११.  
