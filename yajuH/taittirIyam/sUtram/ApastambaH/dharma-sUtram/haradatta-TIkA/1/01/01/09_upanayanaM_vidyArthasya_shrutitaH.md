+++
title = "09 उपनयनं विद्यार्थस्य श्रुतितः"

+++
उपनयनं विद्यार्थस्य श्रुतितः संस्कारः ९
## सूत्रम्
उपनयनं विद्यार्थस्य श्रुतितस्संस्कारः ॥ ९ ॥  
### प्रस्तावः
उपायनं वेदाध्ययनमित्यादि यदुक्तं अस्मिन् क्रमे उपनयने विशेषमाह—  
### टिप्पनी
विद्या अर्थः प्रयोजनं यस्य स विद्यार्थः । तस्यायं श्रुतिविहितस्संस्कारः उपनयनं नाम । 'विद्यार्थस्ये'ति वचनात् मूकादेर्न भवति । तथा च शङ्खलिखितौ [^४] 'नोन्मत्तमूकान् संस्कुर्यात्' इति । [^५]लिङ्गस्य विवक्षितत्वात् स्त्रिया अपि न भवति यद्यपि तस्याः [^६] 'अग्ने गृहपते' इत्यादिकया विद्यया अर्थः । 'श्रुतित' इति वचनं तदतिक्रमे श्रौतातिक्रमप्रायश्चित्तप्राप्त्यर्थम् ॥ ९ ॥  

[^४]: इदानीमुपलभ्यमानमुद्रितशङ्खलिखितस्मृतिपुस्तकेषु श्लोकोऽयं नोपलभ्यते ।  
[^५]: विद्यार्थस्येत्यत्र पुंलिङ्गस्य विवक्षितत्वात् इत्यर्थः ।
[^६]: तै. सं. १. ५. ६  
