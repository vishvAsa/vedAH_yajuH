+++
title = "06 अशूद्राणामदुष्टकर्मणामुपायनं वेदाध्ययनमग्न्याधेयम् फलवन्ति"

+++

## सूत्रम्
अशूद्राणामदुष्टकर्मणामुपायनं वेदाध्ययनमग्न्याधेयं
फलवन्ति च कर्माणि ॥ ६ ॥
### टिप्पनी
शूद्रवर्जितानां त्रयाणां वर्णानामदुष्टकर्मणामुपायनादयो धर्माः । उपायनमुपनयनम् । नात्र त्रैवर्णिकानामुपनयादि विधीयते, प्राप्तत्वात् । नापि शूद्राणां प्रतिषिध्यते, प्राप्त्यभावात् । तथा हि-उपनयन तावद्गह्ये [^५] 'गर्भाष्टमेषु ब्राह्मणमुपनयीते'त्यादिना त्रैवर्णिकानामेव विहितम् । इहापि तथैव विधास्यते । अध्ययनमपि [^६]'उपेतस्याचार्यकुले ब्रह्मचारिवास' इत्यारभ्य विधानात् अनुपनीतस्य शूद्रस्याप्राप्तमेव । किं च [^७] 'श्मशानवच्छूद्रपतिता'विति [^८]अध्ययननिषेधो वक्ष्यते । [^९]यस्य समीपे नाध्येयं स कथं स्वयमध्येतुमर्हति ।  

- ५. आप० गृ० ८.२.  
- ६. आप० ध० १. २. ११.  
- ७. आप.ध. १ ९.९.  
- ८. अध्ययनप्रतिषेधप्रकरणे वक्ष्यत इति ख० पु ।  
- ९. यस्य यस्य, स सः इति द्विरुक्ति. क० पु० ।  

अग्न्याधेयमपि[^१०]'वसन्ता ब्राह्मण' इत्यादि त्रैवर्णिकानामेव विहितम्। फलवन्ति चाग्निहोत्रादीनि कर्माणि [^११]'स त्रयाणां वर्णाना'मित्युक्तत्वात् त्रैवर्णिकानामेव नियतानि । विद्याग्न्यभावाश्च शूद्राणामप्रसक्तानि । उक्तो विद्याग्न्यभावः। तस्माद्दुष्टकर्मप्रतिषेधार्थं सूत्रम् । यथा शास्त्रान्तरे-[^१२]
> 'द्विजातिकर्मभ्यो हानिः पतन'मिति ।

- १०. तै. ब्रा. १. १ २.  
- ११. आप० परि० १.२  
- १२. गौ० ध० २१. ४.  

अप्रतिषेधे तु दुष्टकर्मणामप्यधिकारो भवत्येव । 'फलवन्ति च कर्माणी'त्यभिधानात्, क्रियते इति कर्मेति निर्वचनात् । [^१] 'प्रागुपनयनात् कामचारवादभक्ष' इति गौतमस्मरणं ब्रह्महत्यादिमहापातकव्यतिरिक्तविषयमित्यनुपेतस्यापि दुष्टकर्मत्वसम्भवात् अदुष्टकर्मणा[^२]मित्युक्तम् । शूद्रप्रतिषेधस्तु प्राप्तानुवादः ॥ ६ ॥  

- १. गौ०ध ० २.१.  
- २. उपनयनमुक्तं इति क. पु.  
