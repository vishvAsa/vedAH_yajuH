+++
title = "07 यो हिंसार्थमभिक्रान्तं हन्ति"

+++
## सूत्रम्
यो हिंसार्थमभिकान्तं हन्ति मन्युरेव मन्युं स्पृशति न तस्मिन् दोष इति पुराणे ॥ ७ ॥  
### प्रस्तावः
अस्य प्रतिप्रसवः—  
### टिप्पनी
यस्तु हिंसार्थं मारणार्थमभिक्रान्तमभिपतितं हन्ति न तस्मिन् दोषो विद्यत इति पुराणे श्रुतम् । दोषाभावे हेतुः-यस्मान्मन्युरेव मन्युं स्पृशति न पुनः पुरुषः पुरुषम् । अत्र वसिष्ठबौधायनौ—  

(१)स्वाध्यायिनं कुले जातं यो हन्यादाततायिनम् ।  
न तेन भ्रूणहा स स्यान्मन्युस्तं मन्युमृच्छति ॥ इति ॥  
मनुस्तु—  

(२)शस्त्रं द्विजातिभिर्ग्राह्यं धर्मो यत्रोपरुद्ध्यते ।
द्विजातीनां च वर्णानां विप्लवे कालकारिते ॥  
आत्मनश्च परित्राणे दक्षिणानां च सङ्गरे ।  
स्त्रीविप्राभ्यवपत्तौ च घ्नन् धर्मेण न दुष्यति ॥ इति ॥  

गौतमः- (३)'प्राणसंशये ब्राह्मणोऽपि शस्त्रमाददीते'ति ॥  

वसिष्ठः—
(४)अग्निदो गरदश्चैव शस्त्रपाणिर्धनापहः ।  
क्षेत्रदारहरश्चैव षडेते ह्याततायिनः ॥  
आततायिनमायान्तमपि वेदान्तपारगम् ।  
जिघांसन्तं जिघांसीयान्न तेन भ्रूणहा भवेत् ॥' इति ॥७॥  

- १. व. ध. ३. १८. बौ १. १० १२   
- ३. गौ. ध ७ २५ आप ध० २१  
- २ म स्मृ ८ ३४८, ३४९.  
- ४.व. घ. ३. १६, १७,  
