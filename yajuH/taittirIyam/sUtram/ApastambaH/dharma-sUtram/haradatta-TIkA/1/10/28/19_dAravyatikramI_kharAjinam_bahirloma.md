+++
title = "19 दारव्यतिक्रमी खराजिनम् बहिर्लोम"

+++

## सूत्रम्
दारव्यतिक्रमी खराजिनं बहिर्लोम परिधाय 'दारव्यतिक्रमिणे भिक्षा'मिति सप्ताऽगाराणि चरेत् । सा वृत्तिः षण्मासान् ॥ १९ ॥  
### टिप्पनी
[^२] यस्तु अन्तरेणैव निमित्तं कौमारान् दारान् परित्यजति स दारव्यतिक्रमी । खरस्य, गर्दभस्याऽजिनं बहिर्लोम परिधाय वसित्वा दारव्यतिक्रमिणे भिक्षां दत्तेति सप्तागाराणि भिक्षां चरेत् । [^३]कौमारदारपरित्यागिने भिक्षां दत्ते'ति वासिष्ठे । [^४]सा वृत्तिः षण्मासान् । ततः सिद्धिः ॥ १९ ॥  


[^२]: धर्मप्रजादिकमन्तरेण कौमारान् दारान्' इति क. ख. पु.  
[^३]: व.ध, कौमारदारव्यतिक्रमिणे. इति. ख. पु. कौमारदारपरित्यागिने इति, क. पु.  
[^४]: षण्मासादूर्ध्व शुद्धः, इति. ग. पु. 'सा वृत्ति'रित्यादि पृथक्सूत्रं च ॥  
