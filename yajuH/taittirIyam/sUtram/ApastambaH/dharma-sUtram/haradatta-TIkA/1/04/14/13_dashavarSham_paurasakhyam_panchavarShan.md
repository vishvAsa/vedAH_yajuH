+++
title = "13 दशवर्षम् पौरसख्यम् पञ्चवर्षन्"

+++
## सूत्रम्
दशवर्षं पौरसख्यं पञ्चवर्षं तु चारणम् ।  
त्रिवर्षपूर्वः श्रोत्रियोऽभिवादनमहति ॥ १२ ॥  
### प्रस्तावः
अथाभिवाद्या उच्यन्ते—  
### टिप्पनी
पुरेभवं पौरम् । पौरं च तत्सख्यं च पौरसख्यं सेवादिनिबन्धनं बान्धवं तदभिवादनस्य निमित्तम् । कीदृशम् ? दशवर्षान्तरालं, दशवर्षाधिकः पौरस्सखा अश्रोत्रियोऽप्यभिवाद्य इति विवक्षितम्। पञ्चवर्षं तु चारणम् । सख्यमित्युपसमस्तमप्यपेक्ष्यते। चारणशब्दः शाखाध्यायिषु रूढः । तेषां सख्यं पञ्चवर्षमभिवादनस्य निमित्तम् । (३)श्रोत्रियं वक्ष्यति । त्रिवर्षपूर्वः श्रोतियोऽभिवादनमर्हति । स त्रिवर्षपूर्वतामात्रेणाभिवादनमर्हति, न पूर्वसंस्तवमपेक्षते ॥ १२॥

- ३. आप घ. २.६.४.
