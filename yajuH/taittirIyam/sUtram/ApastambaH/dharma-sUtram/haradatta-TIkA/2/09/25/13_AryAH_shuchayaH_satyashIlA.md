+++
title = "13 आर्याः शुचयः सत्यशीला"

+++
## सूत्रम्
आर्याः शुचयस्सत्यशीला दीवितारस्स्युः ॥ १३॥  
### टिप्पनी
आर्याः द्विजातयः । [^१]शुचयोऽर्थशुद्धाः । सत्यशीलास्सत्यवादिनः । एवंभूता एव पुरुषास्तत्र दीवितारः देवितारः स्युः। त एव तत्र दीव्येयुरित्यर्थः । ते च तत्र देवित्वा यथाभाषितं पणं सभिकाय दत्वा गच्छेयुः। स च राज्ञे तमायमहरहः प्रतिमासं प्रतिसंवत्सरं वा दद्यात् । स एव च स्थानान्तरे दीव्यतो दण्डयेत्, सभास्थाने च कलहकारान् । तत्र याज्ञवल्क्यः—  
[^२] 'ग्लहे शतिकवृद्धस्तु सभिकः पञ्चकं शतम् ।  
गृह्णीयाद्धूर्तकितवादितराद्दशकं शतम् ॥  
स सम्यक्पालितो दद्याद्राज्ञे भागं यथाकृतम् ।  
जितमुद्ग्राहयेज्जैत्रं दद्यात्सत्यं वचः क्षमी ॥ इति ॥ १३॥   

[^१]: शुचयो धर्मशुद्धाः इति च. पु.  
[^२]: या.स्मृ. २. १९९; २००  
