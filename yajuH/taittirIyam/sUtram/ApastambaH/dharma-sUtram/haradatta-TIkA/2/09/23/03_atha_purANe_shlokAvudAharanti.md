+++
title = "03 अथ पुराणे श्लोकावुदाहरन्ति"

+++
## सूत्रम्
अथ पुराणे श्लोकावुदाहरन्ति–   
अष्टाशीतिसहस्राणि ये प्रजामीषिर ऋषयः ।  
दक्षिणेनाऽर्यम्णः पन्थानं ते श्मशानानि भेजिरे ॥३॥  
### प्रस्तावः
निरूपिता आश्रमाः। अथेदानीं पक्षप्रतिपक्षरूपेण तेषामेव प्राधान्यमप्राधान्यं च निरूप्यते—  
### टिप्पनी
अष्टाशीतिसहस्राणि ये गृहस्था ऋषयः प्रजामीषिरे प्रजातिमभ्यनन्दन् ते अर्यम्णो यो दक्षिणेन पन्थाः दक्षिणायनमार्गः तं प्राप्य छान्दोग्योक्तेन [^१]धूमादिमार्गेण गत्वा पुनरपि सम्भूय श्मशानानि भेजिरे मरणं प्रतिपेदिरे। जायस्व म्रियस्वेत्याजीवं जीवभावमापेदिर इति गृहस्थानां निन्दा ॥३॥  

- १. छा. उ. ५ १०. ३-६  
