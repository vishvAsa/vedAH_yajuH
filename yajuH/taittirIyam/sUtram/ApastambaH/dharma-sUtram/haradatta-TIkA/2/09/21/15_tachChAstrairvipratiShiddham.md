+++
title = "15 तच्छास्त्रैर्विप्रतिषिद्धम्"

+++
## सूत्रम्
तच्छास्त्रैर्विप्रतिषिद्धम् ॥१५॥  
### प्रस्तावः
तदिदं निराकरोति—  
### टिप्पनी
यानि यतेरेव कर्तव्यप्रतिपादनपराणि शास्त्राणि, तैरेव तद्विप्रतिषिद्धम् । तत्र मनुः—  

[^५]क्रुध्यन्तं न प्रतिक्रुध्येदाक्रुष्टः कुशलं वदेत् ।  
सप्तद्वारावकीर्णां च न वाचमनृतां वदेत् ॥  
न चोत्पातनिमित्ताभ्यां न नक्षत्राङ्गविद्यया ।  
नानुशासनवादाभ्यां भिक्षां लिप्सेत कर्हिचित् ॥ इति  
अतो यतिमेव प्रकृत्य यानि विहितानि कर्माणि तानि कर्तव्यानि । यानि च निषिद्धानि तानि च वर्जनीयानि ॥ १५ ॥  

[^५]: म० स्मृ०. ६.४८, ५०  
