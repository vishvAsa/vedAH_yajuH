+++
title = "17 ऋतौ च सन्निपातो"

+++
## सूत्रम्
ऋतौ च सन्निपातो दारेणाऽनुव्रतम् ॥ १७ ॥  
### टिप्पनी
रजोदर्शनादारभ्य षोडशाऽहोरात्रा ऋतुः । तत्र च सन्निपातः संयागो दारेण सह कर्तव्यः । छान्दसमेकवचनम् । (१) नित्यं बहुवचनान्तो हि दारशब्दः । अनुव्रतं शास्त्रतो नियमो व्रतं, तदनुरोधेन । तत्र मनु:—  
(२) ऋतुः स्वाभाविकः स्त्रीणां रात्रयः षोडश स्मृताः ।  
चतुर्भिरितरैस्सार्धमहोभिस्सद्विगर्हितैः ॥  
तासामाद्याश्चतस्त्रस्तु निन्द्या एकादशी च या ।  
त्रयोदशी च शेषास्तु प्रशस्ता दश रात्रयः'॥  
(३) अमावास्यामष्टमीं च पौर्णमासीं चतुर्दशीम् ॥  
ब्रह्मचारी भवेन्नित्यमप्यृतौ स्नातको द्विजः ।' इति ।  
याज्ञवल्क्यस्तु —   
(४)एवं गच्छन् स्त्रियं क्षामां मघां मूलं च वर्जयेत् । इति ।  
आचार्यस्तु चतुर्थींप्रभृति गमनमाह-(५)चतुर्थिप्रभृत्याषोडषीमुत्तरामुत्तरां युग्मां
प्रजानिश्रेयसमृतुगमनमित्युपदिशन्ति' इति । तदिह षोडशसु रात्रिष्वादितस्तिस्रस्सर्वथा वर्ज्याः । चतुर्थ्येकादशी त्रयोदशी चाऽऽचार्येणाऽनुज्ञाताः मनुना निषिद्धाः । इतरासु दशसु युग्मासु पुत्राः जायन्ते, स्त्रियोऽयुग्मासु । तत्र चो'त्तरामुत्तरा'मिति वचनात् षोडश्यां रात्रौ मघादियोगाभावे गच्छतस्सर्वत उत्कृष्टः पुत्रो भवति । चतुर्थ्यामवमः । मध्ये कल्प्यम् । एवं पञ्चदश्यामुत्कृष्टा दुहिता । पञ्चम्यामवमा | मध्ये कल्प्यम् । षोडशस्वेव गमनं गर्भहेतुः । तत्रापि प्रथमम् । एवं स्थिते नियमविधिरयं-योग्यत्वे सत्यृताववश्यं सन्निपतेत्, असन्निपतन् पुत्रोत्पत्तिं निरुन्धानः प्रत्यवेयादिति । तथा च दोषस्मृतिः—  
(६) ऋतुस्नातां तु यो भार्यां सन्निधौ नोपगच्छति ।  
तस्या रजसि तं मासं पितरस्तस्य शेरते ॥' इति ।  

पुत्रगुणार्थितया पूर्वां पूर्वां वर्जयतो न दोषः । अन्ये तु परिसङ्ख्यां मन्यन्ते-ऋतावेव सन्निपतेन्नाऽन्यत्रेति । तेषामृतावनियमादगमनेऽपि दोषाभावाद्दोषस्मरणमनुपपन्नं स्यात् । सर्वथा विधिर्न भवति । रागप्राप्तत्वात्सन्निपातस्य ॥ १७॥  

- १. नित्यं बहुवचनान्तो हि दारशब्दः इति नास्ति क. पु.  
- २. म.स्मृ ३. ४६, ४७.  
- ३. म.स्मृ. ४. १२८.  
- ४. या.स्म. १. ८०.  
- ५. आप.गृ. ९. १.  
- ६. बौ.ध. ४.१०.२०.  
