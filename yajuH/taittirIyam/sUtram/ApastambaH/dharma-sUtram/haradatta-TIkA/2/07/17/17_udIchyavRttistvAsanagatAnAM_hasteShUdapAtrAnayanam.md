+++
title = "17 उदीच्यवृत्तिस्त्वासनगतानां हस्तेषूदपात्रानयनम्"

+++
## सूत्रम्
उदीच्यवृत्तिस्त्वासनगतानां हस्तेषूदपात्रानयनम् ॥१७॥  
### टिप्पनी
प्रागुदञ्चौ विभजते हंसः क्षीरोदकं यथा ।  
विदुषां शब्दसिद्ध्यर्थं सा नः पातु शरावती ॥'  
इति वैयाकरणाः । तस्याः शरावत्या उदक्तीरवर्तिन उदीच्याः । तेषां वृत्तिराचार आसनेषुपविष्टानां ब्राह्मणानां हस्तेषूदपात्रादर्घ्यपात्रादादायाऽर्घ्यदानमिति । [^४]पितरिदं तेऽर्घ्यम्, पितामहेदं तेऽर्घ्यं, प्रपितामहेदं तेऽर्घ्यमिति मन्त्रा आश्वलायनके[^५] । यद्यप्युदीच्यवृत्तिरित्युक्तं, तथापि प्रकरणसामर्थ्यात् सर्वेषामपि भवति ॥ १७ ॥  

- ४. 'अमुष्मै स्वधा नम इति गृह्योक्तेन प्रकारेणार्घ्यं दद्यात्' ततस्तिलान् श्राद्धभूमौ
विकिरेत्, इति अधिकः पाठो घ. ङ. पुस्तकयोः ।  
- ५. आश्व.गृ. ४. ८. ३. ।  
