+++
title = "09 वध्यः शूद्र आर्यायाम्"

+++
## सूत्रम्
वध्यश्शुद्र आर्यायाम् ॥ ९ ॥  
### टिप्पनी
शूद्रस्तु त्रैवर्णिकस्त्रियां प्रसक्तो वध्यः । एतच्च योऽन्तःपुरादिष्वधिकृतो रक्षकस्सन् स्वयं गच्छति, तस्य भवति । अन्यस्य तु पूर्वोक्तं शिश्नच्छेदनमेव । तथा च शूद्राधिकारे गौतमः[^१]— 'आर्यस्त्र्यभिगमने लिङ्गोद्धारः स्वहरणं च । गोप्ता चेद्वधोऽधिक' इति । याज्ञवल्क्येन प्रातिलोम्येन गमनमात्रे वध उक्तः —  

"[^२]सजातावुत्तमो दण्डः आनुलोम्ये तु मध्यमः ।  
प्रातिलोम्ये वधः[^३] पुंसां स्त्रीणां नासादिकृन्तनम् ॥ इति ।  

सोऽनुबन्धाभ्यासाद्यपेक्षो द्रष्टव्यः । तथा 'नाश्य आर्यश्शूद्रायामि' त्याचार्यवचनमप्यभ्यासापेक्षम्, ब्राह्मणादेः क्रमविवाहे या शूद्रा, तद्विषयं वा द्रष्टव्यम् ॥९॥  

- १. गौ.ध. १२. २. ३.  
- २. या.स्मृ. २. २८६.  
- ३. पुंसो नार्याः कर्णादिकर्तनम् इति विज्ञानेश्वरादृतः पाठः ।  
