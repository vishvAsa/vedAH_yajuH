+++
title = "04 यथा युक्तो विवाहस्तथा"

+++
## सूत्रम्
यथायुक्तो विवाहस्तथा युक्ता प्रजा भवति ॥ ४ ॥  
### टिप्पनी
प्रशस्ते विवाहे जाता प्रजापि प्रशस्ता भवति । निन्दिते निन्दिता तत्र मनु:—  
[^४]ब्राह्मादिषु विवाहेषु चतुर्वेदानुपूर्वशः ।  
ब्रह्मवर्चसिनः पुत्रा जायन्ते शिष्टसम्मताः ॥  
रूपसत्त्वगुणापेता धनवन्तो यशस्विनः ।  
पर्याप्तभोगा धर्मिष्ठा जीवन्ति च शतं समाः ॥  
उत्तरेषु च शिष्टेषु नृशंसानृतवादिनः ।  
जायन्ते दुर्विवाहेषु ब्रह्मधर्मसमुज्झिताः ॥  
प्राजापत्येन सह ब्राह्माद्याश्चत्वारो ब्राह्मणस्य ।  
गान्धर्वराक्षसौ क्षत्रियस्य । आसुरं तु वैश्यशूद्रयोः ।  
पैशाचो न कस्यचिदपि ॥४॥   

[^४]: म०स्मृ० ३.३९-४१.  
