+++
title = "01 जीवन्पुत्रेभ्यो दायं विभजेत्समङ्"

+++
## सूत्रम्
जीवन् पुत्रेभ्यो दायं विभजेेत् समं क्लीबमुन्मत्तं पतितं च परिहाय ॥१॥  
### प्रस्तावः
अथ दायविभागः —  
### टिप्पनी
एकेन प्रधानेन केनचिद्धनेन गवादिना ज्येष्ठं पुत्रं तोषयित्वा तृप्तं कृत्वा जीवन्नेव पुत्रेभ्यो दायं विभजेत् । सममात्मना परस्परं च तेषाम् । सामान्याभिधानात् क्रमागतं स्वयमार्जिनं च क्लीबादीन् वर्जयित्वा । क्लीबादिग्रहणं जात्यन्धादीनामप्युपलक्षणम् । यथाह मनुः —  
[^१] 'अनंशी क्लीबपतितौ जात्यन्धबधिरौ तथा ।  
उन्मत्तजडमूकाश्च ये च केचिनिरिन्द्रियाः ॥ इति ।  
अन्धादीनां पुत्रसद्भावे तेऽप्यंशहराः। एवमुन्मत्तपतितौ[^२] निवृत्ते निमित्ते क्लीबादयस्तु न भर्तव्याः । अत्र विभागकालः स्मृत्यन्तरवशाद्ग्राह्यः । तत्र नारदः —  
[^३] मातुर्निवृत्ते रजसि प्रत्तासु भगिनीषु च ।  
निवृत्ते चापि मरणात्पितर्युपरतस्पृहे ॥' इति ।  
यदा पुत्राणां पृथक्पृथक् धर्मानुष्ठाने शक्तिश्रद्धे भवतः सोऽपि कालः । 'तस्माद्धर्म्या पृथविक्रये'ति[^४] दर्शनादिति । 'जीवन्नितिवचनं जीवन्नेवाऽवश्यं पुत्रान् विभजेत् एष धर्म इति प्रतिपादनाय । अन्यथा तदनर्थकम् ।  अजीवतोऽप्रसङ्गात् । स्मृत्यन्तरेषु स्वयमार्जित पितुरिच्छया विषमविभागो दर्शितः । न स धर्म्य इत्याचार्यस्य पक्षः । भार्याया अप्यंशो न दर्शितः । आत्मनः एवांशस्तस्या अपीति मन्यते । वक्ष्यति च 'जायापत्योर्न विभागो विद्यते' (२. १४.१६ ) इति ।  
कोचित्तु पितुर्द्वावंशावित्याहुः । 'द्वावंशौ प्रतिपद्येत विभजनात्मनः पिते'ति दर्शनात् । अयमप्याचार्यस्य पक्षो न भवति । यथा पुत्राणामेकैक एवांशस्सभार्याणां तथा पितुरपीति । यद्वा पुत्राणामेवांशसाम्यं आत्मनस्त्वाधिक्येऽपि न दोषः।
तत्र हारीतः —   
'पिता ह्याग्रयणः पुत्रा इतरे ग्रहाः यद्याग्रयणः स्कन्देदुपदस्येद्वा इतरेभ्यो गृह्णीयादिति विभागादूर्ध्वं पित्रोर्जीवनाभावे पुत्रभागेभ्यो ग्राह्यमित्युक्तं भवति । इति जीवद्विभागः ॥१॥   

[^१]: 'अनर्हौ' इति ड. पु. म.स्मृ. ९ २०१.  
[^२]: वृत्त्यनिमित्ते क्लीबादयस्तु न भर्तव्याः, इति ड. पु. उन्मत्तपतित्तौ निवृत्तनिमित्तौ इति च. पु.  
[^३]: नार. स्मृ. १३. ३.  
[^४]: म.स्मृ. ९.१११. वचनात् इति. क.घ. पुस्तकयोः ।  
