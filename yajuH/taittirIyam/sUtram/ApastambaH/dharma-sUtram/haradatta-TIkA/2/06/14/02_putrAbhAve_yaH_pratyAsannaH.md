+++
title = "02 पुत्राभावे यः प्रत्यासन्नः"

+++
## सूत्रम्
पुत्राभावे यः प्रत्यासन्नः सपिण्डः ॥२॥  
### प्रस्तावः
अथ मृते कुटुम्बिनि तद्धनस्य गतिमाह—  
### टिप्पनी
'पुत्राभावे' इति वचनात् सत्सु पुत्रेषु त एव गृह्णीयुरविशेषात्समम् । तत्र नारदीये विशेषः —  
[^१] यच्छिष्टं प्रीतिदायेभ्यो दत्वार्णं पैतृकं च यत् ।  
भ्रातृभिस्तद्विभक्तव्यमृणी स्यादन्यथा पिता ॥ इति ॥  

- १. ना. स्मृ. १३ ३२.  

कात्यायनस्तु—  
[^२]भ्रात्रा पितृव्यमातृभ्यां कुटुम्बार्थमृणं कृतम् ।  
विभागकाले देयं तद्रिक्थिभिस्सर्वमेव तु ॥ इति ।  

अत्र याज्ञवल्क्यः —  
[^३] 'पितुरुर्ध्वं विभजतां माताऽप्यंशं समं हरे'दिति ।  
तदत्र नोक्तं पुत्रैरेव सह वृत्तिरस्या इति ।  

- २ कात्यायनीयस्मृतौ नास्ति.  
- ३. या.स्मृ २.१२३.  

तथा च मनुः —  
[^४] पिता रक्षति कौमारे भर्ता रक्षति यौवने ।  
पुत्रस्तु स्थविरीभावे न स्त्री स्वातन्त्र्यमर्हति ॥ इति ।  
एवं मातुरप्यभावे तद्धनं भर्तृकुललब्धं स्वयमार्जितं च तत्पुत्रा अप्रत्ताश्च दुहितरस्समं गृह्णीयुः ।  
[^५]स्त्रीधनं तदपत्यानां दुहिता च तदंशिनी ।  
अप्रत्ता चेत्समूढा तु लभते [^६]मानमात्रकम् ॥ इति बृहस्पतिः । पितृकुललब्धं चाऽप्रत्ता एव दुहितरः ।  

[^७]"मातुस्तु यौतकं यत्स्यात् कुमारीभाग एव सः ।" इति मनुः।  

- ४. म.स्मृ ९. ३. बौ. ध. २. २. ४६.  
- ५. मुद्रितबृहस्पतिस्मृतौ नेदं वचनमुपलभ्यते । परन्तु 'जनन्यां संस्थितायां' (९.१९२.) इतिश्लोकव्याख्यानावसरे कुल्लकभट्टेनेदं वचनं बृहस्पतिवचनत्वेनैवोदाहृतम् ।  
- ६. सा न मातृकम् , इति ड.पु   
- ७. म. स्मृ. ९, १३१  

अथाऽप्रत्ता दुहितरः पुत्राश्च जननी तदा ।  
[^८]जनन्या संस्थितायां तु समं सर्वे सहोदराः ॥  
भजेरन्मातृकं रिक्थं भगिन्यश्च सनाभयः । इति मानवमेव ।  

- ८. म. स्मृ. ९. १९२.


अत्र व्यासः —  
[^१] असंस्कृतास्तु ये तत्र पैतृकादेव ते धनात् ।  
संस्कार्या भ्रातृभिर्ज्येष्ठैः कन्यकाश्च यथाविधि ॥' इति ।  
अत्र क्रमविवाहे बृहस्पतिः —  
[^२] ब्रह्मक्षत्रियविट्छूद्रा विप्रोत्पन्नास्त्वनुक्रमात् ।  
चतुस्त्रिद्व्येकभागेन भजेयुस्ते यथाक्रमम् ॥  
क्षत्रजास्त्रिद्व्येकभागा विड्जौ तु द्व्येकभागिनौ ।' इति ।  
मानवे च स्पष्टमुक्तम् —  
[^३] सर्वं वा रिक्थजातं तद्दशधा प्रविभज्य तु ।  
धर्म्यं विभागं कुर्वीत विधिनाऽनेन धर्मवित ॥  
चतुरोऽशान् हरेद्विप्रः त्रीनंशान् क्षत्रियासुतः ।  
वैश्यापुत्रो हरेद्द्व्यंशमशं शूद्रासुतो हरेत् ॥ इति ।  
यस्य तु ब्राह्मणी वन्ध्या मृता वा तत्र क्षत्रियादिसुतास्त्रिद्व्येकभागाः । यस्य त्वेकस्यामेव पुत्रस्सा सर्वं हरेत् शूद्रापुत्रवर्जम् ।  

यथाह देवलः —  
[^४]आनुलोम्येकपुत्रस्तु पितुस्सर्वस्वभाग्भवेत् ।  
निषाद एकपुत्रस्तु विप्रत्वस्य तृतीयभाक् ॥  
द्वौ सपिण्डस्सकुल्यो वा स्वधादाता तु तं हरेत्' इति ।  
निषादः पारशवः । क्षेत्रविषये बृहस्पतिः —  
[^५]न प्रतिग्रहभूर्देया क्षत्रियादिसुताय वै ।  
यद्यप्यस्य पिता दद्यान्मृते विप्रासुतो हरेत् ॥  
शुद्र्यां द्विजातिभिर्जातो न भूमेर्भागमर्हति ।  
सजातावाप्नुयात्सर्वमिति धर्मो व्यवस्थितः ॥ इति ॥  

याज्ञवल्क्य —  
[^६]जातो हि दास्यां शूद्रेण कामतोऽशहरो भवेत् ।  
मृते पितरि कुर्युस्तं भ्रातरस्त्वर्धभागिनम् ॥' इति ।  

भार्याविषये विष्णुः —  
[^७]मातरः पुत्रभागानुसारतो भागहारिण्य' इति । अत्र,
औरसः पुत्रिकाबीजक्षेत्रजौ पुत्रिकासुतः ।  

- १. २. ४. ५. ७. इमानि वचनानि मुद्रित तत्तग्रन्थेषु नोपलभ्यन्ते ।   
- ३. म स्मृ. ७. १५३. १५३.  
- ६. या. स्मृ. २. १३३,



पुनर्भवश्च कानीनस्सहोढो गूढसम्भवः ।  
दत्तः क्रीतस्स्वयंदत्तः कृत्रिमश्चाऽपविद्धकः ।  
यत्र क्वचोत्पादितश्च पुत्राख्या दश पञ्च च ।  
अनेनैव क्रमेणैषां पूर्वाभावे परः परः ।  
पिण्डदोंऽशहरश्चेति प्रायेण स्मृतिषु स्थिताः ।  
औरसो धर्मपत्नीजः । 'सवर्णापूर्वशास्त्रविहिताया'मिति पूर्वमुक्तः । गौतमः[^१]-"पितोत्सृजेत्पुत्रिकामनपत्योऽग्नि प्रजापतिं चेष्ट्वास्मदर्थमपत्यमति संवाद्ये'ति ।  

- १. गौ.ध. २८. १८


बृहस्पतिः—  
'एक एवौरसः पित्र्ये धने स्वामी प्रकीर्तितः ।  
तत्तुल्या पुत्रिका प्रोक्ता भर्तव्यास्त्वपरे स्मृताः॥' इति ।  
मनुः —  
[^२]पुत्रिकायां कृतायां तु यदि पुत्रोऽनुजायते ।  
समस्तत्र विभागः स्यात् ज्येष्ठाता नास्ति हि स्त्रियाः ॥ इति ।  

- २. म.स्मृ. ९. १३४.  

याज्ञवल्क्यः —  
[^३]अपुत्रेण परक्षेत्रे नियोगोत्पादितः सुतः ।  
उभयोरप्यसौ रिक्थी पिण्डदाता च धर्मतः ॥ इति ।  
अयमेक एवोत्पादयितुर्बीजजः, क्षेत्रजस्तु क्षेत्रिणः ।

- ३. या.स्मृ, २. १२७.


बृहस्पतिः —  
'पुत्रोऽथ पुत्रिकापुत्रस्स्वर्गप्राप्तिकरावुभौ ।  
रिक्थे पिण्डाम्बुदाने च समौ सम्परिकीर्तितौ ॥ इति ।  

काश्यपः —  
'सप्त पौनर्भवाः कन्याः वर्जनीयाः कुलाधमाः ।  
वाचा दत्ता मनोदत्ता कृतकौतुकमङ्गला ॥  
उदकं स्पर्शिता या च या च पाणिगृहीतिका ।  
अग्निं परिगता या च पुनर्भूप्रसवा च या'॥  

कात्यायनः—  
क्लीबं विहाय पतितं या पुनर्लभते पतिम् ।  
तस्यां पौनर्भवो जातः व्यक्तमुत्पादकस्य सः ॥ इति ।  

मनुः —  
[^४]पितृवेश्मनि कन्या तु यं पुत्रं जनयेद्रहः ।  
तं कानीनं वदेनाम्ना वोढुः कन्यासमुद्भवः ॥ इति ।  

- ४. म.म. १. १७२.  


नारदः —  
[^१]कानीनश्च सहोढश्च गूढायां यश्च जायते ।  
तेषां वोढा पिता ज्ञेयस्ते च भागहराः पितुः।' इति ॥  

वसिष्ठः—  
[^२]'अप्रत्ता दुहिता यस्य पुत्रं विन्देत तुल्यतः ।  
पौत्री मातामहस्तेन दद्यात्पिण्डं हरेद्धनम् ॥' इति ।  
अनूढायामेव मृतायां मातरि मातामहस्य पुत्रः । अन्यथा वोढुः ।
मनुः —  
[^३] 'या गर्भिणी संस्क्रियते ज्ञाताऽज्ञातापि वा सती ।  
वोढुस्स गर्भो भवति सहोढ इति चोच्यते ।  
[^४]उत्पद्यते गृहे यस्य न च ज्ञायेत कस्यचित् ।  
स गृहे गूढ उत्पन्नस्तस्य स्याद्यस्य तल्पजः ॥  
दत्तः पूर्वमेवोक्तः । पैठीनसिः—'अथ दत्तक्रीतकृत्रिमपुत्रिकापुत्राः परपरिग्रहेण द्व्यार्ष्येण जाताः ते असंगतकुलीनाद्व्यामुष्यायणा भवन्तीति ।  

- १. ना.स्मृ १३. ४.  
- २. व स्मृ १७. २५  
- ३. म. स्मृ. ९. १७३.  
- ४. म स्मृ ९. १७०.  


मनुः —  
[^५]भ्रातृणामेकजातानामेकश्चेत्पुत्रवान् भवेत् ।  
सर्वे ते तेन पुत्रेण पुत्रिणो मनुरवीत् ॥  
[^६]क्रीणीयाद्यस्त्वपत्यार्थे मातापित्रोर्यमन्तिकात् ।  
स क्रीतकस्सुतस्तस्य सदृशोऽसदृशोऽपि वा ।  
[^७]मातापितृविहीनो यस्त्यक्तो वा स्यादकारणात् ।  
आत्मानं स्पर्शयेद्यस्य स्वयं दत्तस्तु स स्मृतः ॥ इति ।  
[^८]सदृशं तु प्रकुर्यातां गुणदोषविवर्जितम् ।  
पुत्रं पुत्रगुणैर्युक्तं स विज्ञेयस्तु कृत्रिमः ॥  
[^९]मातापितृभ्यामुत्सृष्ट तयोरन्यतरेण वा ।  
यं पुत्रं प्रतिगृह्णीयादपविद्धः स उच्यते ॥ इति ।  
सर्व एते समानजातीयाः,  
[^१०]सजातीयेष्वयं प्रोक्तस्तनयेषु मया विधिः ॥ इति याज्ञवल्क्यवचनात् ।  

- ५. म. स्मृ ९ १८२.  
- ६. म. स्मृ. ९. १७४.  
- ७. म. स्मृ. ९. १७७.  
- ८. म. स्मृ. ९. १६९.  
- ९. म. स्मृ. १. १७१.  
- १०, या. स्मृ. २. १३३.  



विष्णुः—  
'यत्र क्वचनोत्पादितस्तु द्वादशः, इति ।  
याज्ञवल्क्यः —  
[^१] 'पिण्डदोंऽशहरश्चैषां पूर्वाभावे परः परः ।' इति [^२]  

- १. या. स्मृ. २. १३२.  
- २. म स्मृ. १. १८४.  

मनुः—  
श्रेयसः श्रेयसोऽभावे पापीयान् रिक्थमर्हति ।' इति ।  
'क्रमादेते प्रवर्तन्ते मृते पितरि तद्धने ।  
नारदः—  
[^३]'ज्यायसो ज्यायसोऽभावे जघन्यस्तदवाप्नुयात् ॥' इति ।  

- ३. ना. स्मृ. १३. ४९.  

देवलः —  
'सर्वे ह्यनौरसस्यैते पुत्रा दायहराः स्मृताः ।  
औरसे पुनरुत्पन्ने तेषु ज्येष्ठ्यं न तिष्ठति ॥  
तेषां सवर्णा ये पुत्रास्ते तृतीयांशभागिनः ।  
शेषास्तमुपजीवेयुर्ग्रासाच्छादनसम्भृताः ॥' इति ।  

मनुः —  
[^४] षष्ठं तु क्षेत्रजस्यांशं प्रदद्यात्पैतृकाद्धनात् ।  
औरसो विभजन् दायं पित्र्यं पञ्चममेव वा ॥ इति ।  

- ४ म. स्मृ ९. १३४.  

बृहस्पतिः —  
"क्षेत्रजाद्यास्सुतास्त्वन्ये पञ्चषट्सप्तभागिन;' इति ।  

हारीतः—  
'विभाजिष्यमाण एकविंशं कानीनाय दद्याद्विंशं पौनर्भवायैकोनविंशं द्व्यामुष्यायणायाऽष्टादशं क्षेत्रजाय सप्तदशं पुत्रिकापुत्रायेतरानौरसाये'ति ।  

वसिष्ठः—  
[^५] 'पुत्रं प्रतिग्रहीष्य'न्निति प्रक्रम्य 'तस्मिश्चेत्प्रतिगृहीते औरस उत्पद्यते चतुर्थभागभागि'ति ॥  
- ५. व. ध. १५. ६. ९.  

एवमेतेषु शास्त्रेषु विद्यमानेषु यदाचार्येण पूर्वमुक्तं 'तेषां कर्मभिस्सम्बन्धो दायेनाऽव्यतिक्रमश्चोभयो'रिति तद्धर्मपत्नीजे पुत्रे सति क्षेत्रप्रजादीनां समांशहरत्वप्रतिषेधपरं वेदितव्यम् ।  

अथाविभाज्यम् ।  
अत्र मनुः —  
[^६] अनुपघ्नन् पितृद्रव्यं श्रमेण यदुपार्जयेत् ।  
स्वयमर्हति लब्धं तन्नाऽकामो दातुमर्हतीति ।  

- ६. म. स्मृ. ९. २०८.  


कात्यायनः —  
'नाऽविद्यानां तु वैद्येन देय विद्याधनात् क्वचित् ।  
समं विद्याधनानां तु देयं वैद्येन तद्धनम् ॥  
परभक्तप्रदानेन प्राप्तविद्यो यदाऽन्यतः।  
तया प्राप्ते तु विधिना विद्याप्राप्तं तदुच्यते ॥ इति ।  

व्यासः —  
पितामहपितृभ्यां च दत्तं मात्रा च यद्भवेत् ।  
तस्य तन्नाऽपहर्तव्यं[^१] शौर्यहार्यं तथैव च ॥ इति ।  

याज्ञवल्क्यः —  
[^२]"क्रमादभ्यागतं द्रव्यं हृतमप्युद्धरेत् यः ।  
दायादेभ्यो न तद्दद्याद्विद्यया लब्धमेव च ॥  
पत्यौ जीवति यस्त्रीभिरलङ्कारो धृतो भवेत् ।  
न तं भजेरन् दायादा भजमानाः पतन्ति ते ॥'  

व्यासः —  
'साधारणं समाश्रित्य यत्किश्चिद्वाहनायुधम् ।  
शौर्यादिनाप्नोति धनं भ्रातरस्तत्र भागिनः ॥  
तस्य भागद्वयं देयं शेषास्तु समभागिनः ॥"  
इति पुत्रदायविभागः । तदभावे तु मृतस्य यः प्रत्यासन्नः सपिण्डः, स किम्? 'दायं हरेते'ति ( १४. ५.) वक्ष्यमाणेन सम्बन्धः ।  

[^३] लेपभाजश्चतुर्थाद्याः पित्राद्याः पिण्डभागिनः ।  
सप्तमः पिण्डदातैषा सापिण्ड्यं साप्तपूरुषम् ॥  
इति सपिण्डलक्षणम् । तेषु यो यः प्रत्यासन्नस्स स गृह्णीयादिति । भार्यां तु रिक्थग्राहिणस्सपिण्डाद्या रक्षेयुः, न तु दायग्रहणमित्याचार्यस्य पक्षः । श्रूयते हि-[^४]'तस्मात् स्त्रियो निरिन्द्रिया अदायादीः' इति । मनुरपि —  
[^५]'अनिन्द्रिया अदायादाः स्त्रियो नित्यमिति श्रुति'रिति ।   
अत्र सपिण्डाद्यभावे बृहस्पतिः—  
'अन्यत्र ब्राह्मणात्किं तु राजा धर्मपरायणः ।  

- १. शौर्य विद्याधनं तथा इति. घ. पु. शौर्यं भार्याधनं तथा इति. ड. पु.  
- २. या. स्मृ. २. १९९.  
- ३ मत्स्यपु.अ. १८ श्लो. २९.  
- ४. तै.सं. ६, ५.८.  
- ५. म. स्मृ ९. १८. निरिन्द्रिया ह्यमन्त्राश्च स्त्रियोऽनृतमिति श्रुतिः, इति मुद्रितपुस्तकपाठः । बोधायनसूत्रे तु प्रायस्संवदति ( ३. २. ४७.) पाठः ।  



तत्स्त्रीणां जीवनं दद्यादेष दायविधिस्स्मृतः ॥  
अन्नार्थं तण्डुलप्रस्थमपराह्णे तु सेन्धनम् ।  
वसनं त्रिपणक्रीतं देवमेकं त्रिमासतः ॥  
एतावदेव साध्वीनां चोदितं विधवाधनम् ।  
वसनस्याऽशनस्यैव तथैव रजकस्य च ॥  
धनं व्यपोह्य तच्छिष्टं दायादानां प्रकल्पयेत् ।  
[^१]धूमावसानिकं ग्राह्यं समायां स्नानतः पुरा ।  
वसनाशनवासांसि विगणय्य धवे मृते ॥ इति ।  

- १. धूमावसानिकं श्रान्यं सन्ध्यायां स्नानतत्परा । इति ड. भूमावसनिकं इति. घ. पु.  


व्यासः—  
'द्विषाहस्रः परो दायः स्त्रियै देयो धनस्य तु ।  
यच्च भर्त्रा धनं दत्तं सा यथाकाममाप्नुयात् ॥' इति ।  
पणानां द्वे सहस्रे परिमाणमस्य द्विषाहस्रः । एष परो दायः स्त्रिया नाधिक इति । एतत् प्रभूते धने, ज्ञातयश्च न रक्षेयुरिति शङ्कायाम् । एवं [^२] 'पत्नी दुहितरश्चे'त्यादीनि यानि पत्न्या दायप्राप्तिपराणि तान्येवमेव द्रष्टव्यानि । गौतमस्तु पुत्राभावे पत्न्यास्सपिण्डादिभिस्समांशमाह—[^३] 'पिण्डगोत्रर्षिसम्बन्धा रिक्थं भजेरन् । स्त्री चाऽनपत्यस्ये'ति। अस्यार्थः-अनपत्यस्य रिक्थं पिण्डसम्बन्धात्सपिण्डाः प्रत्यासतिक्रमेण भजेरन् । तदभावे गोत्रसम्बन्धास्सगोत्राः । तदभावे ऋषिसम्बन्धास्समानप्रवराः स्त्री च पत्नी च । ( अत्र स्त्रिया: पृथङ्निर्देशात् च शब्दाच्च यदा सपिण्डा भजेरन् तदा स्त्री सह तैरेकमंशं गृह्णीयात् । ततश्च 'पितुरूर्ध्वं विभजतां माताप्यंशं समं हरे"दिति सपिण्डादिभिस्सहग्रहणमुक्तमिति । वयमप्येतमेव पक्षं रोचयामहे )। अत्र पितरि
भ्रातरि सोदर्ये च जीवति सोदर्यो भ्राता गृह्णीयादित्येके मन्यन्ते ।  
तथा च शङ्ख—  
'अपुत्रस्य स्वर्यातस्य द्रव्यं भ्रातृगामि, तदभावे मातापितरौ लभेयातां, पत्नी वा ज्येष्ठे'ति ।
देवलः—  
'ततो दायमपुत्रस्य विभजरेन् सहोदराः।  
कुल्या दुहितरो वापि ध्रियमाणः पिताऽपि च ॥  
सवर्णा भ्रातरो माता भार्या चेति यथाक्रमम् ॥ इति ।  

- २. या.स्मृ. २. १३८.  
- ३. गो.ध. २८, २१, २२.  
- ( ) कुण्डलान्तर्गतो भागः च पुस्तकेऽधिकपाठतया परिगणितः ।  


याज्ञवल्क्यः —  
[^१]संसृष्टिनस्तु ससृष्टी सोदर्यस्य तु सोदरः।  
दद्याच्चाऽपहरेच्चांश जातस्य च मृतस्य च ॥  
अन्योदर्यस्तु संसृष्टी नाऽन्योदर्यधनं हरेत् ।  
असंसृष्ट्यापि चाऽऽदद्यात्सोदर्यो नान्यमातृजः ॥ इति ।  

अत्र सोदर्य इति विशेषवचनात् 'पत्नी दुहितरश्चे'त्यत्र भ्रातृग्रहणं भिन्नोदरविषयमिति । प्रत्यासत्त्यतिशयात[^२] पितैवेत्याचार्यस्य पक्षः। तदभावे सोदर्यः, तदभावे तत्पुत्रः, तदभावे भिन्नोदराः, तदभावे पितृव्य इत्यादि द्रष्टव्यम् । मात्रादयोऽपि स्त्रियो जीवनमात्रं लभेरन्निति ॥२॥  


- १. या. स्मृ. २. १३८, १३९,  
- २. पितैवेति वयम् इति च. पु.  
