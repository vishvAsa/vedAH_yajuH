+++
title = "16 अहविष्यस्य होम उदीचीनमुष्णम्"

+++
## सूत्रम्
अहविष्यस्य होम उदीचीनमुष्णं भस्माऽपोह्य तस्मिञ्जुहुयात्तद्धुतमहुतं चाग्नौ भवति ॥ १६ ॥  
### प्रस्तावः
अथ यस्यैवंविधमेव भोज्यमुपस्थितं [^५]तस्य कथं होमः ? तत्राह —  
### टिप्पनी
औपासनात् पचनाद्वा ऽग्नेरुदीचीनमुष्णं भस्माऽपोह्य तस्मिन् भस्मनि जुहुयात् वैश्वदेवमन्त्रैः । एषोऽहविष्यस्य होमः। तदेवं क्रियमाणं हुतं च भवति हवनार्थनिर्वृत्तेः । अहुतं चाऽग्नौ भवति । भस्ममात्रत्वादिति । अत्र बोधायनः —  
[^६]अथ यद्येतदेवान्नं स्यादुत्तरतो भस्ममिश्रानङ्गारान्निरूह्य तेषु जुहुयादिति ।  
[^७]अपर आह-यान्यहविष्याणि व्यञ्जनान्यहरहर्भोज्यानि तेषामेष संस्कारस्सकृच्च होमोऽमन्त्रक इति ॥ १६ ॥   

  
[^५]: तस्य कथं भोजनम् ? इति घ.पु.  
[^६]: बौधा. गृ.  
[^७]: अपरे मन्यन्ते 'इति. घ. पु.  
