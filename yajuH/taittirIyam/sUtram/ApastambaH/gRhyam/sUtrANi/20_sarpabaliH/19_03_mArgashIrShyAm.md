+++
title = "१९ ०३ मार्गशीर्ष्याम्"

+++
## सूत्रम्
मार्गशीर्ष्यां पौर्णमास्यामस्तमिते स्थालीपाकः।
## अनाकुला
श्रावण्यां पौर्णमास्याम् इत्यनेनैतत् व्याख्यातम् ।
एवं शब्दश् चात्रानुवर्तते ।
यथेदं श्रावण्यां कर्म कृतम् एवं मार्गशीर्ष्याम् अपीति ।
तेन "पार्वणवद् आज्यभागान्त" इत्यादेः धानाः कुमारान् प्राशयन्ती"त्यन्तस्य कृत्स्नस्य कल्पस्यात्र प्रवृत्तिः ।
एतावन्नाना "मार्गशीर्ष्यै पौर्णमास्यै स्वाहेति स्थालीपाकस्य होमः ।  

श्रावण्यां पौर्णमास्याम् इति प्रकृते पुनः पौर्णमास्याम् इत्युच्यते ज्ञापनार्थम् तत् पौर्णमासीग्रहणम् अस्मिन् प्रकरणे नानुवर्तते इति ।
तेन पूर्वसूत्रे आमार्गशीर्ष्या इति कर्मावधित्वेन न गृह्यते ।
यत् तत्र चोदितम् अनेन सूत्रेण न कालः ।
तेन मार्गशीर्ष्यां पौर्णमास्याम् अहनि यद् अशनीयस्य बलिहरणं भवति ।

कालवाचित्वे तु न प्राप्नोति यदि च मर्यादायाम् आकारः ।
अथ त्वभिविधौ, अस्तमिते ऽपि यद् अशनीयं तस्यैव प्राप्नोति ।
इष्यते चास्तमिते स्थालीपाककर्मणि सप्तभिर् द्रव्यैर् बलिहरणम् अहनि च यदशनीयस्य ।
तस्मात् पूर्वत्र कर्मव्यपदेशो यथा स्यात्, कालस्य व्यपदेशो मा भूदिति पौर्णमास्यामिति विशेषणम् ।
एवञ्च यदशनीयवचनेनोभयोः कालयोर्बलिहरणमिति यदुक्तं तदेव स्थितं भवति ।
अस्तमित इत्त्युच्यते– अहनि मा भूदिति ।
एवमित्यस्य धर्मप्रापणे कालविधौ चोभयत्र शक्तिर्नास्तीत्युक्तम् ॥३॥

## गृह्यतात्पर्यदर्शनम्
साकाङ्क्षत्वाद् एवं-शब्दोऽनुवर्तते ।
यथा श्रावण्यां **स्थालीपाकः** कृतः, एवं **मार्गशीर्ष्यामप्यस्तमिते** कर्तव्यः ।
पत्न्य् अवहन्तीत्यादि धानाप्रशनान्तं कृत्स्नं कर्मानुष्ठेयम् इत्यर्थः। स्थालीपाकहोमे तु "मार्गशीर्ष्यै पौर्णमास्यै स्वाहे"ति विशेषः ॥३॥
