+++
title = "११ ११ व्याहृतीर्विहृताः"

+++
## सूत्रम्
व्याहृतीर्विहृताः पादादिष्वन्तेषु वा तथार्धर्चयोरुत्तमां कृत्स्नायाम्।

## प्रस्तावः
अथ तस्मिन्नेवानुवचने विशेषमाह—

## अनाकुलावृत्तिः
तत्रैवानुवचने विशेषः – प्रथमे वचने पादानां त्रयाणां आदिष्वन्तेषु वा तिस्त्रो व्याहृतयः क्रमेण वक्तव्याः ॥९॥
द्वितीय वचने अर्धचयोरादितः अन्ततो वा द्वे व्याहृती क्रमेण वक्तव्ये ।
तत उत्तमा शिष्यते सुवरिति ।
ताम् **उत्तमां कृत्सनायां** वचनेऽनुब्रूयादिति ।
तत्र प्रयोगः–प्रणवोऽग्रे वक्तव्यः ।
"ओंकारः स्वर्गद्वारम्, तस्मात् ब्रह्माध्येष्यमाणः"(आप.ध.१-१३-६.) इति वचनात् ।
ओं भूः तत्सवितुर्वरेण्यम् ।
ओं भुवः भर्गो देवस्य धीमहि ।
ओं सुवः धियो यो नः प्रचोदयात् ।
ओं भूः तत्सवितुर्वरेण्यं भर्गो देवस्य धीमहि ।
ओं भुवः धियो यो नः प्रचोदयात् ।
ओं सुवः तत्सवितुर्वेण्यं भर्गो देवस्य धीमहि धियो यो नः प्रचोदयात् ॥११॥


## गृह्यतात्पर्यदर्शनम्
**विहृताः** व्याहृतीः त्रिष्वपि पादादिष्वेकैकामन्वाह ।
अथवा पादानामन्तेषु ।
तथार्धर्चेऽवसाय प्रयोगेऽपि प्रत्यर्धर्चमादावन्ते वैकैकामन्वाह ।
अविशिष्टां **तूत्तमां** व्याहृतिं **कृत्स्नायाम्** इति षष्ठ्यार्थपाठः ।
प्रयोगस्तु– प्रथमं प्रणवमन्वाह; ओमिति ब्राह्मणः प्रवक्ष्यन्नाह (तै.उ.१-८.) इति श्रुतेः, "ओंकारस्स्वर्गद्वारं तस्माद्ब्रह्माध्येष्यमाण एतदादि प्रतिपद्येत" (१-१३-६.) इति धर्मशास्त्रवचनाच्च ।
"ओं भूः तत्सवितुर्वरेण्यम् ।
ओं भुवः भर्गो देवस्य धीमहि ।
ओं सुवः धियो यो नः प्रचोदयात् ॥
ओं भूः तत्सवितुर्वरेण्यं भर्गो देवस्य धीमहि ।
ओं भुवः धियो यो नः प्रचोदयात् ॥
ओं सुवः तत्सवितुर्वरेण्यं भर्गोदेवस्य धीमहि धियो यो नः प्रचोदयात्" ।
अन्तेषु वेति पक्षे प्रयोगः – "ओं तत्सवितुर्वरेण्यं भूः ।
ओं भर्गो देवस्य धीमहि भुवः ।
ओं धियो यो नः प्रचोदयात् सुवः ॥
ओं तत्सवितुर्वरेण्यं भर्गो देवस्य धीमहि भूः ।
ओं धियो यो नः प्रचोदयात् भुवः ॥
ओं तत्सवितुर्वरेण्यं भर्गो देवस्य धीमहि धियो यो नः प्रचोदयात् सुवः" इति ॥११॥
