+++
title = "१८ ०१ श्वग्रहगृहीतङ् कुमारम्"

+++
## सूत्रम्
श्वग्रहगृहीतं कुमारं तपोयुक्तो जालेन प्रच्छाद्य कँसं किङ्किणिं वा ह्रादयन्नद्वारेण सभां प्रपाद्य सभाया मध्येऽधिदेवनमुद्धत्यावोक्ष्याक्षान्न्युप्याक्षेषूत्तानं निपात्य दध्ना लवणमिश्रेणाञ्जलिनोत्तरैरवोक्षेत्प्रातर्मध्यन्दिने सायम् ।

## प्रस्तावः
अथोत्तरेषां मन्त्राणां विनियोगमाह—

## अनाकुला
बहवो बालग्रहाः दिवसमाससमादिकाः ।
तत्र येन गृहीतः श्ववच्चेष्टते स **श्वग्रहः** ।
तेन **गृहीतं कुमारं**, पुल्लिङ्गनिर्देशात् कुमार्या न भवतीत्येके ।
**तपोयुक्तः** कर्ता पितेत्येके ।
यः कश्चिदित्यन्ये ।
तपो ब्रह्मचर्यादि ।
यावता तपसा सिद्धिं मन्यते तावत् कृत्वेत्यर्थः । **जालं** मत्स्यग्रहणं तेन **प्रच्छाद्य** ।
**कंसं** प्रसिद्धम् ।
**किङ्किणिः** घण्टाविशेषः ।
तयोरन्यतरं **ह्रादयन्** अन्यतरस्य ध्वनिं कारयन् केनचिदन्येन ।
स्वयं कुमारं गृहीत्वा **समां प्रपादयति अद्वारेण** छदीरपोह्य मार्गं कृत्वा तेनेत्यर्थः ।
किं तत् स्थानम्? सभा, तस्या मध्ये **ऽधिदेवनं स्थानं** यत्र कितवा दीव्यन्ति तं प्रदेशं **उद्धत्याद्भिरवोक्ष्य** तत्राक्षान्निवपति ।
अक्षाश्शाराः ।
विभीतका इत्यन्ये ।
तान् पृथु प्रथयित्वाप्वेनमुत्तानं **निपातयति ।** शाययति ।
ततो **दध्ना लवणमिश्रेणावोक्षेदञ्जलिना उत्तरैर्** मन्त्रैः "कूर्कुरस्सुकूर्कुर" इत्यादिभिः "श्वानमिच्छ्वादन्न पुरुषं छत्" इत्यन्तैः ।
प्रतिमन्त्रमवोक्षणम् ।
तत्रादितस्तिस्र ऋचः, ततो यजुषी द्वे "तत्सत्यं, विगृह्य बाहू" इति ततः पञ्चर्चो "विभ्रन्निष्कञ्चे"त्याद्याः, ततो यजुरेकं "श्वानम्" इति, एवमेकादशैते मन्त्राः ।
यावत् कर्म समाप्यते तावत् संसकिङ्कण्योरन्यतरस्य ह्रादनम् ।
एवमेतत्कर्म जालप्रच्छादनादवोक्षणान्तं त्रिसन्ध्यं कर्तव्यम् ॥१॥

## गृह्यतात्पर्यदर्शनम्
येन गृहीतः कुमारः श्वेव नदति, श्ववद्वा चेष्टते स श्वग्रहः ।
तेन गृहीतः **श्वग्रहगृहीतः** , पिशाचिशुना वा दष्टः ।
**तपोयुक्तः** यावन्मनस्तोषमनशनादियुक्तः पित्रादिः कर्ता ।
**जालं** मत्स्यग्रहणसाधनम् ।
**कंसं किङ्किणिम् ।**
लोहघण्टां **ह्रादयन्** पुरुषान्तरेण ध्वानयन् **अद्वारेण** कुड्याद्यपोह्य मार्गं कृत्वा ।
अधिदेवनं यत्र दीव्यन्ति कितवाः ।
अक्षान् विभीतकफलानि ।
केचित्—शारा इति ।
**उत्तरैर्मन्त्रैः** "कूर्कुरस्सुकूर्कुरः" इत्यादिभिर्यजुर्दशमैः ।
यद्वैकादशभिः ।
तस्मिन् पक्षे आदितस्तिस्र ऋचः ततः "तत्सत्यं यत्त्वेन्द्रः" विगृह्य बाहू इति द्वे ततो "बिभ्रन्निष्कम्" इति पञ्चर्चः ।
ततः "श्वानम्" इत्येकादशं यजुरेवेति विभागः ।
अवोक्षणं च सर्वेषां मन्त्राणामन्ते सकृदेव ।
केचित्—द्वष्टोपकारकत्वात् प्रतिमन्त्रमिति ।
एवमेतज्जालप्रच्छादनाद्यवोक्षणान्तं प्रातरादिषु त्रिषु पुण्याहविशेषेषु कर्तव्यम् ।
अवोक्षणपर्यन्तं च ह्रादनम् ॥१॥
