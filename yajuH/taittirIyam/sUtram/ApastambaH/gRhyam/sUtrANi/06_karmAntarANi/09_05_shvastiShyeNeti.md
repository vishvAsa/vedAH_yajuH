+++
title = "०९ ०५ श्वस्तिष्येणेति"

+++
## सूत्रम्
श्वस्तिष्येणेति त्रिस्सप्तैर्यवैः पाठां परिकिरति "यदि वारुण्यसि वरुणात्त्वा निष्क्रीणामि यदि सौम्यसि सोमात्त्वा निष्क्रीणामी"ति ।

## अनाकुला
**श्वो** यत् करणीयं कर्म तत् **तिष्येण** नक्षत्रेण सम्पाद्यत इति कृत्वा पूर्वेद्युस्सिद्धिवाचनान्ते कर्मणि कृते पित्रादिना ऋत्विजा यजमानभूता वधूः यत्र प्रदेशे पाठा तिष्ठति तत्र गत्वा तां **पाठां त्रिस्सप्तैः** **एकविंशत्या यवैः परिकिरति** "वारुण्यसी"त्येताभ्याम् ।
त्रिस्सप्तैरिति छान्दसो निर्देशः पाठा ओषधिविशेषः ।
आथर्विणिकास्तु पाशेत्यधीयते ॥५॥

## गृह्यतात्पर्यदर्शनम्
पाठोत्थापनादि भर्तृपरिग्रहणान्तं कर्म श्वोभूते परेद्युस्तिष्यो भवतीति कृत्वा पूर्वेद्युः **श्वस्तिष्यः** पुनर्वसू इत्यर्थः ।
तस्मिन् नक्षत्रे पित्रादिना सिद्धिवाचनान्ते कर्मणि कृते, अनन्तरं वधूर्यत्र भूमौ पाठास्ति तत्र गत्वा तां **पाठां त्रिस्सप्तैः** एकविंशत्या यवैः "यदि वारुण्यसि" इत्येताभ्यां **परिकिरति** परितो वपति ।
त्रिस्सप्तैरिति छान्दसं रूपम् ॥५॥
