+++
title = "१५ ०१ जातं वात्सप्रेणाभिमृश्योत्तरेण"

+++
## सूत्रम्
जातं वात्सप्रेणाभिमृश्योत्तरेण यजुषोपस्थ आधायोत्तराभ्यामभिमन्त्रणं मूर्धन्यवघ्राणं दक्षिणे कर्णे जापः ।

## अनाकुला
जातमिति पुल्लिङ्गस्य विवक्षितत्वात् पुंस एवायं जातकर्माख्यः संस्कारः ।
न स्त्रियाः ।
वत्सप्रीर्नाम ऋषिः ।
तेन दृष्टं **वात्सप्रं** दिवस्परीत्येषोऽनुवाकः ।
प्रत्यृचमभिमर्शनम् ।
सर्वान्त इत्यन्ये ।
**उत्तरेण यजुषा** "अस्मिन्नहम्" इत्यनेन ।
उत्तरत्र मातुरिति विशेषणादिह स्व उपस्थ आदधाति ।
उत्तराभिरिति पाठः । उत्तराभिः तिसृभिः ऋग्भिः अभिमन्त्रणादीनि त्रीणि कर्तव्यानि ।
"अङ्गादङ्गाद्" इत्यभिमन्त्रणम् ।
"अश्मा भवे"ति मूर्धन्यवघ्राणम् ।
"मेधां त" इति दक्षिणे कर्णे जापः ।
जप इत्यर्थः ।
केचित्तु उत्तराभ्यामिति द्विवचनान्तपाठमाश्रित्य द्वयोर्मन्त्रयोः त्रिष्वपि कर्मसु विनियोगं मन्यन्ते ।
तेषामवघ्राणलिङ्गेनाभिमन्त्रणं कर्णयोर्जपश्च प्राप्नोति ।
आश्वलायनश्चाह– कर्णयोरुपनिधाय मेधाजननं जपति मेधां ते देवस्सवितेति (आश्व.श्रौ.१-१३-२.) ॥१॥

## गृह्यतात्पर्यदर्शनम्
**जातं** जातमात्रम्, प्राङ्नाभिवर्धनात् पुंसो जातकर्म विधीयते ॥
(मनु.२-२९.) इति वचनात् ।
एतच्चोपरिशोध्यते ।
जातं कुमारं पिता वात्सप्रेण "दिवस्परि" (तै.सं.४-२-२.) इत्यनुवाकेन अन्ते सकृदभिमृश्य "अस्मिन्नहम्" इत्यनेन यजुषा स्वस्योपस्थे तम् **आधाय, उत्तराभ्यां** "अङ्गादङ्गात्" "अश्मा भव" इति द्वाभ्यां तस्या**भिमन्त्रणं** कर्तव्यम्, तथैव ताभ्यामेव मूर्धन्यवघ्राणम्, एतयोरेवर्चोः दक्षिणे कर्णे **जापो** जप इत्यर्थः ।
वचनबलाच्च जपाभिमन्त्रणयोरवघ्राणलिङ्गबाधः ।
अभिधानं तु जातसंस्कारक्रियासामान्यात् ।
एतच्च "तीर्थस्थाणुचतुष्पथव्यतिक्रमे" (आप.गृ.५-२६.) इत्यत्रोपपादितम् ।
केचित्— उत्तराभिरिति पाठो, नोत्तराभ्यामिति ।
तेन "अङ्गादङ्गात्" इत्यभिमन्त्रणम् ।
"अश्मा भव" इत्यवघ्राणम् ।
"मेधां ते देवः" इति जपः ।
अत एवाश्वलायनः— "कर्णयोरुपनिधाय मेधाजननं जपति "मेधां ते देवस्सविता" इति" ।
मधुघृतप्राशनं तु "त्वयि मेधाम्" इति यजुर्भिरेव त्रिभिरिति ।
तन्न; अनधीयमानपाठाङ्गीकारे अतिप्रसङ्गात् ॥१॥
