+++
title = "१३ १७ यद्युत्सृजेदुपांशूत्तराञ्"

+++
## सूत्रम्
यद्युत्सृजेदुपांशूत्तरां जपित्वोमुत्सृजतेत्युच्चैः ।

## अनाकुला
अथ यदि गामुत्सृजत्ययं पूज्यमानः स गौरिति प्रोक्ते मन्त्रानुत्तरांश्चतुरो "यज्ञो वर्धताम्" इत्युपांशु जपति ।
जपित्वा "ओमुत्सृजते" **त्युच्चैः** प्रसौति ।
प्रदाता च तामुत्त्सृज्यान्यत् मांसं कल्पयति, "नामांसो मधुपर्को भवति" (आश्व. गृ.१९-२८.) इति कल्पान्तरात् ।
तत्र पुङ्गवालम्भे गौर्धेनुभव्यामातारुद्राणामेतयोर्लोपः लिङ्गविरोधात्, नेत्यन्ये ।
जपत्वादेव सिद्धे उपांशुवचनं नियमार्थम्–उत्तरे चत्वार एव मन्त्राः
उपांशु वक्ततव्याः ।
न प्रणव इति ।
शास्त्रान्तरदर्शनात् प्रसङ्गः ।
प्रणवाद्युच्चैः, ऊर्ध्वं वा प्रणवात् इति ।
तेन ब्रह्मणः एवैष विकल्पः सिद्धो भवति ।
इह प्रसवविधेरभावेऽपि उच्चैरिति वचनादेव प्रसौतिर्द्रष्टव्यः ॥१८॥

## गृह्यतात्पर्यदर्शनम्
यदि पूज्यो गामुत्सृज्यमानामिच्छेत् ।
अयं च कामप्रवेदने लिङ् ।
तदोत्तरान् त्रीन् मन्त्रान् "यज्ञो वर्धताम्" इत्यादिकान्  **उपांशु जपित्वा" ओमुत्सृजत" इत्युच्चैः**, प्रब्रूयादिति शेषः ।
केचित्– यज्ञ इत्यादिकाश्चत्वारो मन्त्रा इति ।
इयं च गौरुत्सर्जनपक्षेऽपि भोक्तुरेव ॥१७॥
