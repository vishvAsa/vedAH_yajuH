+++
title = "०६ ०४ श्मशानादिव्यतिक्रमे भाण्डे"

+++
## सूत्रम्
श्मशानादिव्यतिक्रमे भाण्डे रथे वा रिष्टेऽग्नेरुपसमाधानाद्याज्यभागान्ते ऽन्वारब्धायामुत्तरा आहुतीर्हुत्वा जयादि प्रतिपद्यते परिषेचनान्तं करोति ।

## अनाकुला
श्मशानभूमेरध्युपरि व्यतिक्रमे भाण्डे भाजनादौ रथे वा रिष्टे नष्टे रथ इति प्रदर्शनमन्येषु चैवंप्रकारेषु दुर्निमित्तेषु वक्ष्यमाणहोमः कार्यः ।
तत्राग्नेरुपसमाधानादि तन्त्रं प्रतिपद्यते ।
अधिशब्दप्रयोगाच्छ्मशानभूमेरुपरि गमन एवैतत् भवति ।
तीर्थादीनां तु समीपेनातिक्रमेऽपि भवति ॥४॥
उत्तरा आहुतीर्जुहोति ।
"यदृतेचि"दित्याद्यास्सप्त उत्तरमन्त्रैरेतैराहुतीर्जुहोतीत्यर्थः ।
मन्त्रलिङ्गात् सप्तनियमः ।
हुत्वा जयादितन्त्रशेषं प्रतिपद्यते ।
सकृत् पात्रप्रयोगः ।
शम्याः परिध्यर्थे ।
अग्नेरुपसमाधानादि वचनं तन्त्रप्राप्त्यर्थं, आज्यभागान्तवचनमन्वारम्भकालोपदेशार्थम् ।
"जयादि प्रतिपद्यत" इत्येतच्चान्वारम्भनिवृत्त्यर्थम् ।
तथा जयादि यथासिद्धं प्रतिपद्यत इति ॥५॥
यदिदमग्नेरुपसमाधानादि परिषेचनान्तं कर्म तदनन्तरं नैमित्तिकमुक्तं तत्करोति ।
सकृदेव, न पुनः पुनरित्यर्थः ।
अनन्तरोक्तानां निमित्तानां देशकालभेदेनावृत्तावपि सकृदोवान्तेऽयं होमो भवतीत्यर्थः ॥६॥

## गृह्यतात्पर्यदर्शनम्
**श्मशानाधिव्यतिक्रमे** श्मशानभूमेरुपरि व्यतिक्रमे, **भाण्डे** वधूभूषणादौ **रथे वा रिष्टे** नष्टे, अग्नेरुपसमाधानादि परिषेचनान्तं करोति ।
केवलाज्यहविष्षु न वचनाभावे तन्त्रमित्युक्तमेव ।
आज्यभागान्त इति त्वन्वारम्भकालविध्यर्थम् ।
**उत्तराः** "यदृते चिदभिश्रिषः" इति सप्तकरणिका आहुतीः ।
शेषं व्यक्तम् ॥४॥
