+++
title = "०३ ०८"

+++
## सूत्रम्
तया वरमतिथिवदर्हयेत्।

## प्रस्तावः
किमर्थमित्यत आह–

## अनाकुला
या विवाहे गौः तया वरमतिथिवत् पूजयेत् ।
अतिथिवदिति वचनात् मधुपर्केण च ।
"गोमधुपर्कार्हो वेदाध्याय" (आप.ध. २-८-५.) इति वचनात् ॥७॥

## गृह्यतात्पर्यदर्शनम्
**तया** विवाहस्थाने सन्निधापितया गवा, न त्वनन्तरोक्तया, **वरमतिथिवत् ** अतिथिं यथा तथा **अर्हयेत्** पूजयेत् ।
**तया** हविरुत्पत्तिद्वारेणोत्सर्गद्वारेण वा अङ्गभूतया युक्तेन मधुपर्केण वरमेवदाध्यायिनमपि पूजयेदित्यर्थः ॥८॥
