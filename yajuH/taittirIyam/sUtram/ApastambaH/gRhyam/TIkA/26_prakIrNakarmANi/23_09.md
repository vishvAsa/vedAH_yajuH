+++
title = "२३ ०९"

+++
## सूत्रम्
आगारस्थूणाविरोहणे मधुन उपवेशने कुप्त्वां कपोतपददर्शनेऽमात्यानां शरीररेषणेऽन्येषु चाद्भुतोत्पातेष्वमावास्यायां निशायां यत्रापां न शृणुयात्तदग्नेरुपसमाधानाद्याज्यभागान्त उत्तरा आहुतीर्हुत्वा जयादि प्रतिपद्यते ।

## प्रस्तावः
अथाद्भुतप्रायश्चित्तम्—

## अनाकुला
अथाद्भुतोत्पातप्रायश्चित्तम् ।
**अद्भुतमपूर्वम्** अदृष्टचरम् ।
तस्य (अद्भुतस्यादृष्टचरस्य) **उत्पात** उपजनः यद्वा ऊर्ध्वभवा
अद्भुतविशेषा एवोत्पाताः दिव्या आन्तरिक्ष्याश्च ।
रात्राविन्द्रधनुर्लोहिनी द्यौरादित्ये कीलदर्शनमित्यादयः ।
तस्मिन् पक्षेऽद्भुतशब्देन भौमान्युच्यन्ते गोबलीवर्दन्यायेन ।
द्वन्द्वश्च समासः ।
तत्रोदाहरणरूपेण कानिचिदद्भुतानि दर्शयति— **अगारस्थूणेति ।
विरोहणं** अङ्कुरोपजननम् ।
अगारग्रहणात् आत्मीयेष्वपि शूद्रगृहादिषु न भवति ।
**मधुन उपवेशने** अगार इत्येव ।
**कुप्तुः** चुल्लीभ्राष्टमित्यनर्थान्तरम् ।
**कपोतस्य** पक्षिण आरण्यस्य **पद**दर्शने पचनागारे तस्मिन् प्रविष्ट इत्यर्थः ।
अमात्याः पुत्रादयः ।
तेषां बहूनां युगपत् शरीर**रेषणे** ।
व्याधौ मरणे च ।
अन्येषु चैवंप्रकारेषु वल्मीकादिषु इन्द्रधनुरादिषु च ।
अन्येष्वितिवचनात् अमात्यानां शरीरेषणमप्यद्भुतरूपमेव गृह्यते ।
नैकस्य द्वयोर्वा रेषणे कालभेदे च न भवति ।
अत्र प्रायश्चित्तम्— **अमावास्यायां निशायां** चतुर्धाविभक्तायां रात्रेः द्वतीयो भागो निशा ।
यत्र प्रदेशे अपां कुम्भैरुदधानेष्वानीयमानानां शब्दं न शृणुयात् तत्र प्रदेशेऽग्नेरुपसमाधानाद्युत्तरा आहुतय एकादश इमं मे वरुण इत्यादयः ।
**प्रजापत** इति "प्रजापते न त्वदेतानी"त्येषा गृह्यते ।
प्रसिद्धेः, न "प्रजापते त्वं निधिपा" इत्येषा ।
प्रजापते न त्वदिति च हुत्वा प्रधानाहुर्तार्जुहुयात् इति तन्त्रशेषं प्रतिपद्यते ।
आज्यभागान्त इत्येवं तन्त्रसमाप्तौ सिद्धायां अग्नेरुपसमाधानादिवचनं अग्निमात्रस्योपसमाधानार्थम् ।
तेन औपासनाभावे लौकिकेऽपि भवति ।
एवंप्रकाराणामेतेषां नैमित्तिकानां दृष्टफलानां च पण्यहोमादीनां अन्यस्मिन्नप्यग्नौ प्रवृत्तिप्रदर्शनार्थं सर्वान्ते अग्निविधानार्थो यत्नः कृतः ।
जयादि वचनमानन्तर्यार्थम् ।
प्रधानाहुत्यनन्तरं जयाद्येव प्रतिपद्यते, न सूत्रान्तरदृष्टा आहुतयोऽस्मिन् तन्त्रे होतव्याः इति ।
काः पुनस्ताः? कपोतश्चेदगारमुपहन्यादनुपतेद्वा देवाः कपोतः इति प्रत्यृचं जुहुयात् जपेद्वा । (आश्व. ३-७-७.) इत्याश्वलायनः ।
जयादिवचनेनैव तन्त्रसमुच्चयप्रतिषेधः ।
.............तदपि प्रायश्चित्तं विकल्पेन भवति पृथक्तन्त्र इति ।
तत्रापि शम्याः परिध्यर्थे ।
अस्यापि प्रायश्चित्तस्यास्मिन्नेव शास्त्र उपदिष्टत्वात् ॥९॥

## गृह्यतात्पर्यदर्शनम्
तत्रा**द्भुताः** स्वभावतः पूर्वमभूतास्सन्तो भवन्तीति ।
**उत्पाता** इति तु ऊर्ध्वं भवन्ति अव्यक्तावस्थायां प्राप्नुनुवन्ति ।
अद्भुताश्चोत्पाताश्चेति द्वन्द्वसमासः ।
शब्दभेदस्तु भौमदिव्यभेदाभिप्रायः ।
तत्र दिव्या उत्पाता रात्राविन्द्रधनुरादित्यकील इत्यादयः । भौमांस्त्वद्भुतानगारस्थूणेत्यादिना स्वयमेवोदाहरति ।
अगारस्य स्थूणाः **अगारस्थूणाः, तासां विरोहणे** अङ्कुरोपजनने ।
स्थूणाग्रहणं चान्यस्यापि गृहसम्बन्धिनो वंशादेरनिखातस्यापि प्रदर्शनार्थम्, निमित्तगतविशेषणत्वात् । **मधुन उपवेशन** इत्यगार एव ।
उपसर्जनस्याप्यगारशब्दस्य योग्यत्वेन बुद्ध्या विभज्य सम्बन्धः ; आरामादिष्वनद्भुतत्वात् ।
**कुप्तुः** चुल्ली भ्राष्ट्रमम्बरीषमित्यनर्थान्तरम् ।
तस्यां कुप्त्वां पचनागार इत्यर्थः ।
**कपोतस्या**प्यारण्यस्य पक्षिविशेषस्य **पददर्शने** ।
कुप्त्वामित्यपि प्रदर्शनार्थम् ; अन्तर्गृहेऽप्यस्याद्भुतत्वात् ।
अमा सह वसन्ती**त्यमात्याः**
एकपात्रभोजनाः पुत्रभ्रात्रादयः तेषां बहूनां सन्ततं **शरीर**रेषणे शरीरनाशने मरण इत्यर्थः ।
केचित्—अमात्यानां युगपद्व्याधावपीति ।
**अन्येषु चाद्भुतोत्पातेषु** उक्तेभ्योऽन्येषु गृहमध्ये वल्मीकजननादिष्वद्भुतेषु च दृष्टेषु सत्सु तत्सूचितदुरितशान्त्यादिकामोऽमावास्यायां **निशायां रात्र्यां** मुहूर्तद्वयादूर्ध्वम् ।
केचित्–द्वितीये याम इति ।
**यत्रापां** वहन्तीनां **शब्दं न शृणुयात्** केचिद्—कुम्भैरुदधानेष्वानीयमानास्विति ।
तथाभूते देशे **अग्नेरुपसमाधानादि** तन्त्रं प्रतिपद्यते ।
तन्त्रविधानं चास्य आज्यहविष्ट्वात् । आज्यभागान्ते इति त्वर्थकृत्यप्रतिषेधार्थम् ।
उत्तरा आहुतीः "इमं मे वरुण, तत्त्वा यामि" इत्येकादशाहुतीर्हुत्वा वचनबला**ज्जयादि प्रतिपद्यते ।**
अत्र प्रजापतय इति प्रतीकेन "प्राजापत्या व्याहृतीः" इतिवत् "प्रजापते न त्वदेतानि" इत्येषैव गृह्यते ॥९॥
