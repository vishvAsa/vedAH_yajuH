+++
title = "१४ ०१"

+++
## प्रस्तावः
मन्त्राम्नानक्रमेण विवाहादयस्संस्कारा व्याख्याताः ।
अनन्तरं तत्क्रमेणैव सीमन्तादयो व्याख्यायन्ते—

## सूत्रम्
सीमन्तोन्नयनं प्रथमे गर्भे चतुर्थे मासि ।

## अनाकुला
सीमन्तो नाम केशमध्ये रेखाविशेषः ।
स उन्नीयते यस्मिन् कर्मणि तत् **सामन्तोन्नयनन्नाम** कर्म गर्भसंस्कारः ।
तच्चतुर्थे मासि कर्तव्यम् ।
प्रथमनियमादाधारसंस्कारोऽयम् ।
आधारे च संस्कृते तत्राहिताः सर्व एव गर्भाः संस्कृता भवन्ति ॥१॥

## गृह्यतात्पर्यदर्शनम्
**सीमन्तोन्नयनम्** इति कर्मनामधेयम्, यस्मिन् कर्मणि गर्भिण्यास्सीमन्त उन्नीयते तत् व्याख्यास्याम इति शेषः ।
तच्च **प्रथमे गर्भे;** न तु गर्भे गर्भे ।
गर्भार्थमेवाधारस्त्रीसंस्कारः ।
स्त्रीसंस्कारत्वात् सकृदेव कृतस्सीमन्तस्सर्वानेव गर्भान् संस्करोति ।
**चतुर्थे मासि** चतुर्थे मासे ।
अल्लोपश्छान्दसः, "छन्दोवत्सूत्राणि भवन्ति" इति स्मृतेः ॥१॥
