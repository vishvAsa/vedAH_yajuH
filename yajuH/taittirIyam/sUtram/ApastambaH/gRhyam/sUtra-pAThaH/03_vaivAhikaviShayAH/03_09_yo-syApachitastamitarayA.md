+++
title = "०३ ०९ योऽस्यापचितस्तमितरया"

+++

<div class="js_include " url="/vedAH/yajuH/taittirIyam/sUtram/ApastambaH/gRhyam/sUtra-pAThaH/vishvAsa-prastutiH/03_vaivAhikaviShayAH/03_09_yo-syApachitastamitarayA.md"  newLevelForH1="3" title="विश्वास-प्रस्तुतिः" > </div>

## अनाकुला
**योऽस्य** वरस्या**पचितः** पूज्यः तेन सहागत आचार्यस्तम् **इतरया** गृहेषु या गौरालभ्यते तया ।
किमिवेत्यपोक्षायां **अतिथिवदर्हयेद्** इत्येव ।
विवाहे वराय तत्सहायेभ्यश्चान्यस्मिन्नग्नौ पृथगन्नसंस्कारो भवति ।
वपाहोमश्च तत्रैव ।
अपचिताय तत्सहायेभ्यश्च गृहेषु पृथगन्नसंस्कारः ।
गोश्च वपाश्रपणं होमश्चौपासन एवेत्यनुष्ठानप्रकारः ॥८॥

## गृह्यतात्पर्यदर्शनम्
**योऽस्य** वरस्य पित्राचार्यत्वादिना सम्बन्धी, लोके **चापचितो** विद्याभिजनादिसम्पत्त्या ।
यद्वा वरस्यापचितः पूज्यः ।
**तमितरया** गृहेषु सन्निधापितया अतिथिवदर्हयेदिति सम्बन्धः ।
एतन्मधुपर्कद्वयमपि विवाहाङ्गं, प्रकरणात् ।
दातृपुरुषार्थत्वे तु "आचार्यायर्त्विजे श्वशुराय राज्ञे वरायापचिताय च" इति ब्रूयात् ।
प्रत्युत "अतिथिः पितरो विवाहश्च" (आप.गृ.३-१०.) इति विवाहसम्बन्धमेवाह ।
ननु–वरं चापचितं चातिथिवदर्हयेदिति वक्तव्ये "विवाहे गौः" इत्यादि किमर्थम्? उच्यते– उभयोः पूजयोर्भिन्नदेशत्वेन भिन्नतन्त्रत्वज्ञापनार्थम् ;  इतरथा सम्भवतां तन्त्रता स्यात् ।
"सर्वेभ्यो वैकामविभवत्वात्" इति कल्पान्तरे सर्वेभ्यः ऋत्विग्भ्यो विकल्पेन गवैकत्वदर्शनादिहापि वरापचितयोर्विकल्पेन प्रसक्तं गवैकत्वं माभूदिति प्रतिषेधार्थं च ॥९॥
