+++
title = "०३ १६ नाना बीजानि"

+++

<div class="js_include " url="/vedAH/yajuH/taittirIyam/sUtram/ApastambaH/gRhyam/sUtra-pAThaH/vishvAsa-prastutiH/03_vaivAhikaviShayAH/03_16_nAnA_bIjAni.md"  newLevelForH1="3" title="विश्वास-प्रस्तुतिः" > </div>


## अनाकुला
"लक्षणसम्पन्नामुपयच्छेत" इति वक्ष्यति ।
तत्र लक्षणानामज्ञातत्वात् तत्परीक्षणोपाय उपदिश्यते ।
न चायं नित्यो विधिः; "शक्तिविषय" इति वचनात् ।
**शक्तिस्**सामर्थ्यं यदि सम्भवः ।
यदि वधूज्ञातयोऽनुमन्येरन् तदा कर्तव्यं नान्यथेत्यर्थः ।
तत् कथं कर्तव्यम्? उच्यते–द्रव्याणि पञ्चवक्ष्यमाणानि मृत्पिण्डेषु प्रतिच्छन्नानि कृत्वा उपनिधाय कन्यासमीपे निधाय तां ब्रूयाद्वरः–एषां पिण्डानां एकमुपस्पृशेति ।
कानि पुनस्तानि द्रव्याणि? नानाबीजानि संसृष्टानि व्रीहियवादीनि ।
वेद्याः पांसूनाहृतान्, सस्यसम्पन्नात् क्षेत्रादाहृतं लोष्टं, शकृत् गोमयं, श्मशानादाहृतं लोष्टमित्येतानि ।
बीजानां द्रव्यत्वाव्यभिचारेऽपि द्रव्याणीत्युच्यते–शास्त्रान्तरे दृष्टानामन्येषामपि द्रव्याणामिह विकल्पेन प्राप्त्यर्थं तद्यथा– अविदासिनो हृदात्सर्वसम्पन्ना देवनात् कितवी इरिणादधन्येति (आश्व. गृ. १-५-६.) ॥१६॥

## गृह्यतात्पर्यदर्शनम्
शक्तिस्सामर्थ्यम् ।
**विषयो**ऽवकाशः ।
अस्यामृद्धिपरीक्षायां वरतत्पक्षिणां सामर्थ्यस्यावकाशे सम्भवति, यदि कन्या च तदीयाश्चेमां परीक्षामभ्युपगच्छेयुरित्यर्थः ।
यत एवात्र शक्तिविषय इत्याह, अत एवैषा ऋद्धिपरीक्षा ज्योतिषादिभिर्वैकल्पिकी, न तु नित्यवद्विवाहाङ्गम् ।
**द्रव्याणि** वक्ष्यमाणानि मृत्पिण्डेषु च प्रतिच्छन्नान्येकस्मिन् भाजने निधाय कन्यां समीपे च कृत्वा, तां ब्रूयादेषां पिण्डानामेकमुपस्पृशेति ॥१५॥
कानि तानीत्यत आह–
**नानाबीजानि** व्रीहियवादिबीजानि ।
**संसृष्टानि** एकस्मिन् पिण्डे क्षिप्तानि ।
**वेद्याः** सौमिक्याः आहृतान् पांसून् ।
**क्षेत्रात्** सस्यसम्पन्नादाहृतं लोष्टम् ।
अविशिष्टे प्रसिद्धे ॥१६॥
