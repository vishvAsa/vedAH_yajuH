+++
title = "२३ ०६ यङ् कामयेत"

+++
## सूत्रम्
यं कामयेत नायं मच्छिद्येतेति जीवविषाणे स्वं मूत्रमानीय सुप्तमुत्तराभ्याँस्त्रिः प्रसव्यं परिषिञ्चेत् ।

## अनाकुला
**यं** भृत्यं मत्तोऽयं न छिद्येतोति **कामयेत** नापगच्छेदिति यावज्जीवं मदधीन एव स्यादिति तत्र तत्कामे जीवतो गोर्विषाणं स्वयं पतितमादाय स्वं मूत्रमानीय तेन तं भृत्यं सुप्तं **उत्तराभ्यां** "परि त्वा गिरेरम्" इत्येताभ्यां त्रिः प्रसव्यं परिषिञ्चेत् ।
जीववचनं मृतस्य निवृत्यर्थम् ।
गौरित्युपदेशः ।
आनीयेति वचनात् पूर्वमन्यस्मिन् पात्रे मूत्रयित्वा शौचञ्च कृत्वा ततो विषाणोपनयनम् ।
परिषीतोऽसि इति मन्त्रलिङ्गात् स्त्रीष्विदं न भवति ॥६॥

## गृह्यतात्पर्यदर्शनम्
**यं** भर्तारं सपत्न्यामन्यस्यां वा इन्द्रियदौर्बल्यादनुरक्तं या स्त्री **कामयेत** अयं भर्ता **मत्** मत्तो **न च्छिद्येत** अस्य मय्यविच्छेदेन स्नेहस्स्यादिति सा स्त्री **जीवविषाणे** जीवन्त्या गोर्विषाणे बलात्पातिते स्वं **मूत्रमानीय** तेन भर्तारं **सुप्तं उत्तराभ्यां** "परि त्वा गिरेरमहं" इत्येताभ्यां **त्रिः प्रसव्यं परिषिञ्चेत्** ।
अत्र चानीयेति वचनात्पूर्वमन्यस्मिन्पात्रे मूत्रयित्वा शौचं च कृत्वा ततो विषाणेऽवनयनम् ॥६॥
केचित्—भृत्यविषयमेतत् स्वामिनः कर्मेति ।
