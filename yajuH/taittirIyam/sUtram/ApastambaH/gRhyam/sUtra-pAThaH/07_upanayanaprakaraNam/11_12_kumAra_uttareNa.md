+++
title = "११ १२ कुमार उत्तरेण"

+++
## सूत्रम्
कुमार उत्तरेण मन्त्रेणोत्तरमोष्टमुपस्पृशते।

## अनाकुलावृत्तिः
अथ तत्रैवासीनः **कुमारः उत्तरेण** मन्त्रेणा"वृधमसौ सोम्ये"त्यनेन स्वयम्**उत्तरमोष्ठमुपस्पृशते ।**
अप उपस्पृशति ।
ओष्ठयो र्द्वित्वात् उत्तरमिति विशेषणम् ।
मन्त्रग्रहणमुत्तरशब्दस्य दिग्वाचिताशङ्का मा भूदित्येवमर्थम् ।
मन्त्रे असावित्यनेन प्राणोऽभिधीयते नाचार्यो नापि (१)माणवकः ।
तेन नामनिर्देशो न कर्त्तव्यः ॥११॥

## गृह्यतात्पर्यदर्शनम्
आचार्यवाचितेन "अवृधमसौ सोम्य" इत्यनेन **मन्त्रेण कुमारः स्वमुत्तरमोष्ठम्** उपस्पृशति ।
छान्दसमात्मनेपदम् ।
असावित्यत्र च नास्ति नामग्रहणम्, प्राणाभिधानत्वात् ।
"श्यावान्तपर्यन्तावोष्ठावुपस्पृश्याचामेत्" (आप.ध.१-१६-१०.) इति वचनात्
आचमनं तु कर्तव्यम् ॥१२॥
