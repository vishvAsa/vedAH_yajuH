+++
title = "११ १८ यङ् कामयेत"

+++
## सूत्रम्
यं कामयेत नायमाच्छिद्येतेति तमुत्तरया दक्षिणे हस्ते गृह्णीयात्।

## अनाकुलावृत्तिः
**यं** कुमारं उपनेता **कामयेत** गुरुः, किमिति? अयं मत्तो **न छिद्येत** न वियुज्येत मदधीन एव स्यादासमावर्तनादिति तमेतस्मिन् काले दक्षिणे हस्ते गृह्णीयात् **उत्तरया** ऋचा "यस्मिन् भूतम्" इत्येतया ।
नामनिर्देशः सम्बुध्या ।
काम्योऽयं विधिः न नित्यः ।
एतदेव ज्ञापकमासमावर्तनात् नोपनेतुरेव समीपे वर्तितव्यमिति ॥१८॥

## गृह्यतात्पर्यदर्शनम्
**यं** कुमारं **अयम्** आसमावर्तनान्मत्तो **न** च्छिद्येत न वियुज्येतेति **कामयेत, तमुत्तरया** "यस्मिन् भूतम्" इत्यनयर्चा सम्बुद्ध्या च नाम गृहीत्वा **दक्षिणे हस्ते गृह्णीयात्** यद्यमाचार्यश्चतुर्वेदी सर्वशास्त्रवित् अध्यापयितुं व्याख्यातुं च शक्नोति ॥१८॥
