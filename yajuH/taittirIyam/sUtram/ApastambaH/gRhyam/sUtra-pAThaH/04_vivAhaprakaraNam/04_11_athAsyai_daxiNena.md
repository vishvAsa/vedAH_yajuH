+++
title = "०४ ११ अथास्यै दक्षिणेन"

+++


<div class="js_include " url="/vedAH/yajuH/taittirIyam/sUtram/ApastambaH/gRhyam/sUtra-pAThaH/vishvAsa-prastutiH/04_vivAhaprakaraNam/04_11_athAsyai_daxiNena.md"  newLevelForH1="3" title="विश्वास-प्रस्तुतिः" > </div>


## अनाकुला
अथ तथैवावस्थितः **अस्यै** अस्याः तथैवासीनाया दक्षिणमुत्तानं हस्तं गृह्णीयात् ।
**दक्षिणेन नीचा** न्यक्भूतेन हस्तेन ।
इदं पाणीग्रहणं नाम कर्म ।
दक्षिणेनेति न वक्तव्यम् ।
एकपाणिसाध्येषु कर्मसु दक्षिणस्यैव प्रसिद्धत्वात् ।
अथाप्रसिद्धः, अन्यत्रानियमः प्राप्नोति ।
यथात्रैव पुरस्तादुपनयने च ।
एवं तर्हि नात्र दक्षिणहस्तो विधीयते ।
किं तर्हि? न्यक्ताविधानार्थमनूद्यते–योऽयं दक्षिणो हस्तः सर्वकर्मसु प्रसिद्धः तेन नीचा पाणिग्रहणमिह कर्तव्यमिति ।
अस्मादेव चानुवादात् सर्वत्र दक्षिणपाणिरिति सिद्धम् ॥११॥

## गृह्यतात्पर्यदर्शनम्
अनेन नित्यविधिना "सोऽभीवाङ्गुष्ठम्" इत्येतावन्मात्रस्य व्यवहितस्यापि सम्बन्धः ।
इतरथा स इति न ब्रूयात् ।
**अस्मै** अस्या वध्वाः ; षष्ठ्यर्थे चतुर्थी ।
**उत्तानं दक्षिणं हस्तं** वरस्स्वेन **नीचा** न्यग्भृतेन दक्षिणहस्तेन ।
**अभीवाङ्गुष्ठं** अभिरुपर्यर्थः ।
इवेत्यवधारकः ।
उपर्यङ्गुष्ठमेव गृह्णीयात् ॥११॥
