+++
title = "०५ ०६ उत्तराभिस्तिसृभिः"

+++
## सूत्रम्
उत्तराभिस्तिसृभिः प्रदक्षिणमग्निं कृत्वाऽश्मानमास्थापयति यथा पुरस्तात्।
## अनाकुला
**उत्तराभिस्तिसृभिः** तुभ्यमग्रे पर्यवहन्नित्यादिभिः अग्निं प्रदक्षिणं करोति ।
तां हस्ते गृहीत्वा तिसृणामन्ते परिक्रमणारम्भः
"वचनादेकं कर्म बहुमन्त्रम्" इति ।
उत्तराभिरिति बहुवचनेनैव त्रित्वपरिग्रहसिद्धे तिसृभिरिति वचनं तिसृभिरेकमेव परिक्रमणं यथा स्यात् प्रतिमन्त्रं क्रियाभ्यावृत्तिर्मा भूदिति ॥६॥

## गृह्यतात्पर्यदर्शनम्
उत्तराभिः"तुभ्यमग्रे पर्यवहन्" इत्यादिभिस्तिसृभिः ।
यथा पुरस्ताता तथा आतिष्ठेममित्यनया ॥६॥
