+++
title = "०५ २२ वाहावुत्तराभ्यां युनक्ति"

+++
## सूत्रम्
वाहावुत्तराभ्यां युनक्ति दक्षिणमग्रे।

## अनाकुला
याभ्यामूह्यते रथः तौ **वाहौ** अश्वावनड्वाहौ वा ।
**उत्तराभ्यां** "युञ्जन्ति ब्रध्नं, "योगे योगे, इत्येताभ्यां **युनक्ति** युगधुरोेराबध्नाति ।
युञ्जन्तीति दक्षिणं, योगे योगे इत्युत्तरम् ।
केचिद् उभाभ्यामेकैकस्य योगमिच्छन्ति ॥२१॥
अर्थात् पश्चात् सव्यम् ।
प्रत्यङ्मुखत्वे च न सिध्यति वचनम् ।
अन्यत्र तथापवर्ग इत्येव सिद्धम् ॥२२॥

## गृह्यतात्पर्यदर्शनम्
**उत्तराभ्यां** "युञ्जन्ति ब्रध्नं" "योगे योगे" इति द्वाभ्यां अश्वावनड्वाहौ वा युगधुरोराबध्नाति ।
तयोश्च **दक्षिणं** वाहं पूर्वं **युनक्ति** ।
द्वाभ्यां द्वाभ्यामेकैकं, नैकैकया ।
अत्र च उत्तराभ्यामिति द्वन्द्वापवादेनैकशेषेण समभिव्याहृतयोजनक्रियापेक्षयेतरेतरयोगाभिहितयोर्द्वयोरपि मन्त्रयोस्सहितयोर्विनियोगात् "एकमन्त्राणि कर्माणि" (आप.प.१-४-१.) इत्यस्यापवादः ।
नन्वेवं द्वितीयस्य मन्त्रस्यादृष्टार्थता स्यात्?
सत्यम्– तथापि, द्वाभ्यां द्वाभ्यामेकैकमिति परमाप्तभाष्यकारवचनादेकैकवाहयोजने सहितमन्त्रद्वयाचारः कृत्स्नदेशकालकर्तृव्याप्त इत्यनुमीयते ॥ २२ ॥
