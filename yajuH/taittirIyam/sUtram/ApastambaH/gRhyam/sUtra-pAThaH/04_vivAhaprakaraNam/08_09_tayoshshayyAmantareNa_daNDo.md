+++
title = "०८ ०९ तयोश्शय्यामन्तरेण दण्डो"

+++

<div class="js_include " url="/vedAH/yajuH/taittirIyam/sUtram/ApastambaH/gRhyam/sUtra-pAThaH/vishvAsa-prastutiH/04_vivAhaprakaraNam/08_09_tayoshshayyAmantareNa_daNDo.md"  newLevelForH1="3" title="विश्वास-प्रस्तुतिः" > </div>


## अनाकुला
**तयोः** दम्पत्योः **शय्यामन्तरेण** शयनस्य मध्ये **दण्डः** क्षीरिवृक्षोद्भवः **गन्धेन** सुरभिणा **लिप्तः** पुष्पैश्चालङ्कृतः **वाससा सूत्रेण वा परिवीतः तिष्ठति** स्थापयितव्यः ।
अन्योन्यसंस्पर्शो मा भूदिति ॥९॥

## गृह्यतात्पर्यदर्शनम्
**तयोः** व्रतस्थयोर्दम्पत्योर्यावत्त्रिरात्रमभिन्ना शय्या ताम् **एवान्तरेण** तस्या एव मध्ये, न तु त्रिरात्रादूर्ध्वं नानाशय्यामेकशय्यां चान्तरेणापीति ; तयोरिति प्रकृतपरामशात् ।
**दण्डो गन्धलिप्तः** चन्दनानुलिप्तः ।
गन्धस्य प्रदर्शनार्थत्वात् पुष्पैरप्यलङ्कृतः ।
**वाससा सूत्रेण वा परिवीतस्तिष्ठति** स्थापयितव्यः ।
अस्मिंश्च दण्डे गन्धर्वो विश्वावसुर्भावयितव्यः, "उदीर्ष्वातो विश्वावसो" इति मन्त्रलिङ्गात् ।
अत एवायं दण्डो नैयग्रोध औदुम्बर आश्वत्थः प्लाक्षो वा, "एते वै गन्धर्वाप्सरसां गृहाः" (तै.सं.३-४-८.)
इत्यर्थवादात् ॥९॥
