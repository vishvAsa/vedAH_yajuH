+++
title = "०४ ०८ उत्तरेण यजुषा"

+++

<div class="js_include " url="/vedAH/yajuH/taittirIyam/sUtram/ApastambaH/gRhyam/sUtra-pAThaH/vishvAsa-prastutiH/04_vivAhaprakaraNam/04_08_uttareNa_yajuShA.md"  newLevelForH1="3" title="विश्वास-प्रस्तुतिः" > </div>


## अनाकुला
ततस्तैरप्स्वाहृतासु **तस्या** वध्वाश्शिरसि **दर्भेण्वं** दर्भैः परिकल्पितं मण्डलं **उत्तरेण यजुषा** "अर्यम्णो अग्निम्" इत्यनेन **निधाय तस्मिन्नि**ण्वे उत्तरया "खेऽनस" इत्यनया दक्षिणं युगच्छिद्रं दक्षिणस्या युगधुरो बाह्यच्छिद्रं **प्रति**ष्ठाप्य तस्मिन् **छिद्रे सुवर्णमुत्तरय**र्चा "शं ते हिरण्यम्" इत्येतया **अन्तर्धाय** ताभिरद्भिस्ताम् **उत्तराभिः पञ्चभिः** "हिरण्यवर्णा" इत्येताभिः प्रतिमन्त्रं स्नापयति ।
कथं पुनच्छिद्रस्यान्तर्धानेन स्नापनं संभवति । तथान्तर्धानं कुरुते यथोदकमवस्रवति ।
ततस्तामुत्तरयर्च्चा "परि त्वा गिर्वणो गिर" इत्येतयाऽहतेन वाससाऽऽच्छादयति ।
स्वयमेव मन्त्रमुक्त्वा परिधापयति आच्छाद्याचमय्य उत्तरयर्चा आशासानेत्येतया योक्त्रेण सन्नह्यति ।
ऊर्ध्वज्ञुमासीनाम् (आप.श्रौ.२-५-२.)
इत्यादिदार्शपौर्णमासिको विशेष इहेष्यते ॥८॥

## गृह्यतात्पर्यदर्शनम्
**दर्भेण्वं**, दर्भैः परिकल्पितमिण्वं निगलाकृतिं परिमण्डलाकारमित्यर्थः ।
**तदुत्तरेण यजुषा** "अर्यम्णो अग्निं" इत्यनेन **वध्वाश्शिरसि निधाय तस्मिन्न्** इण्वं **वर** उत्तरया **खेऽनस" इत्येतया **दक्षिणं युगछिद्रं**,  युगस्य दक्षिणं छिद्रं दक्षिणस्या धुरो बाह्यछिद्रं **प्रतिष्ठाप्य, छिद्रे सुवर्णमुत्तरया** "शं ते हिरण्यम्" इत्येतया **अन्तर्धाय, उत्तराभिः** "हिरण्यवर्णाश्शुचयः पावकाः प्रचक्रमुर्हित्वा" इत्यादिभिः **पञ्चभिः** ऋग्भिः स्नापयति ।
एतच्च पञ्चानामन्ते सकृदेव, "वचनादेकं कर्म बहुमन्त्रम्" (आप.प.१-४७.) इत्युक्तत्वात् ।
एवं सर्वत्र एवंविधेष्वन्नप्राशनादिषु ॥
केचित्– पञ्चभिरिति वचनात् प्रतिमन्त्रमिति ।
तन्न ; तिसृभ्यो ऽवशिष्टयोर्विकल्पनिवृत्त्यर्थत्वादस्य ।
इतरथा क्रियाभ्यावृत्तिवाचकप्रत्ययाश्रुतेः गुणार्थं प्रधानस्नानाभ्यावृत्तिकल्पनापत्तिः, प्रयुक्तिगौरवं च ॥
उत्तरया "परि त्वा गिर्वणो गिरः" इत्येतया ।
अहतेन अनिवसितेन वाससा परिधाप्य, द्विराचमप्य, उत्तरया "आशासाना सौमनसम्" इत्येतया योक्त्रेण सन्नह्यति ।
कृत्स्नविधानम् चेदम् ।
केचित्–ऐष्टिकसन्नहनविधिप्रदर्शनार्थमिति ॥८॥
