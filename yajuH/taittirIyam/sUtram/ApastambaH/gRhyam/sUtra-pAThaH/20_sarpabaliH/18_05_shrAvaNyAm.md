+++
title = "१८ ०५ श्रावण्याम्"

+++
## सूत्रम्
श्रावण्यां पौर्णमास्यामस्तमिते स्थालीपाकः ।

## प्रस्तावः
अथ सर्पबलेर्यस्मिन् काले येन विधिनोपक्रमस्तमाह—

## अनाकुला
अथ सर्पबलिर् नाम कर्म नित्यं संवत्सरे संवत्सरे कर्तव्यम् उपदिश्यते। तस्य श्रावण्यां पौर्णमास्याम् आरम्भः
मार्गशीर्ष्याम् उत्सर्गः । तस्योपक्रमे - **श्रावण्यां पौर्णमास्यां अस्तमिते** आदित्ये **स्थालीपाको** भवति ।

असत्य् अपि नक्षत्रयोगे श्रावणस्य मासस्य पौर्णमासी श्रावणीत्य् उच्यते लक्षणया ।
तत्र श्लोकौ—  

> मेषादिस्थे सवितरि यो यो दर्शः प्रवर्तते ।  
चान्द्रमासास् तद् अन्ताश् च चैत्राद् या द्वादश स्मृताः ॥  
तेषु या या पौर्णमासी सा सा चैत्र्यादिका स्मृता ।  
कादाचित्केन योगेन नक्षत्रस्येति निर्णयः ॥

इति ॥

तत्र सायम् आहुतिं हुत्वा स्थाली-पाक-कर्म प्रतिपद्यते - पार्वणेनातोऽन्यानीत्युक्तं, पौर्णमास्यां पौर्णमासीति च ।
श्रावण्यै पौर्णमास्यै सङ्कल्पितान् व्रीहिन् यवान् वा निरुप्य प्रतिष्ठिताभिधारणान्तं कृत्वाग्नेरुपसमाधानादि द्वन्द्वं न्यञ्चि पात्राणि किंशुक-पुष्पैर् आरग्वध-मय-समिद्भिश् च सह ॥५॥

## गृह्यतात्पर्यदर्शनम्
श्रवणेन नक्षत्रेण युक्ता पौर्णमासी **श्रावणी** । +++(श्रवणेन नक्षत्रेण)+++ अयुक्तापीह +++(पौर्णमासी)+++ विवक्षिता, नित्यत्वात् सर्पबलेः । श्रावणमासस्य पौर्णमासीत्यर्थः । न तु श्रावणमासस्य श्रवणनक्षत्रम्, श्रवणस्य पौर्णमासी-विशेषणार्थत्वात्, "पौर्णमास्यां" (आप.प.२-२०.) इति वचनाच् च । अथ चान्द्रमसमासानां चैत्रादीनां, पौर्णमासीनां च चैत्र्यादीनां निर्णयार्थौ श्लोकौ—

> "मेषादिस्थे सवितरि ये ये दर्शः प्रवर्तते ।  
चान्द्रा मासास्तत्तदन्ताश्चैत्राद्या द्वादश स्मृताः ॥  
तेषु या या पौर्णमासी सा सा चैत्र्यादिका स्मता ।  
कादाचित्केन योगेन नक्षत्रस्येति निर्णयः" ॥

> इति ।

तस्यां **श्रावण्यां** पौर्णमास्यां, **अस्तमिते** आदित्ये, सायं होमान्ते "पत्न्यवहन्ति" (आप.गृ.७-२.) इति विधिना प्रतिष्ठिताभिघारणान्तस् **स्थालीपाकः** कर्तव्यः ॥५॥
