+++
title = "२० १४ चतुर्षु सप्तसु"

+++
## सूत्रम्
चतुर्षु सप्तसु वा पर्णेषु नामादेशं दधाति ।

## अनाकुला
आवाह्यार्घ्यं दत्वा गन्धादिभिरभ्यर्च्य स्थालीपाकमासाद्याभिघार्य चत्वारि सप्त वा पर्णानि देवस्य समीपे कृत्वा
तेषु **नामादेशं** नामादिश्यौदनपिण्डं दधाति स्थालीपाकात् ।
तत्र पूर्वेषु पर्णदानमन्त्रेषु स्वाहाकारान्तत्वनियमात् इहापि क्षेत्रस्य पतये स्वाहेति पर्णदानम् ।
एष एवास्य यागः ॥१४॥

## गृह्यतात्पर्यदर्शनम्
चत्वारि सप्त वा पर्मानि भूमौ स्थापयित्वा तेषु क्षैत्रपत्यात् स्थालीपाकादोदनमादाय **नामादेशं** नाम चतुर्थ्यन्तमादिश्य "क्षेत्रस्य पतये त्वां ददामि, इति **दधाति** ।
"डुधाञू धारणपोषणयोः" इति स्मरणात् ।
केचित्—क्षेत्रस्य पतये स्वाहेति ददाति ।
पूर्वत्र बलिमन्त्रेषु स्वाहाकारस्य दृष्टत्वादिति ।
अत्र तु न सहौदनानि पर्णानि देयानि ; पर्णेष्विति सप्तमीनिर्देशात् ॥१४॥
