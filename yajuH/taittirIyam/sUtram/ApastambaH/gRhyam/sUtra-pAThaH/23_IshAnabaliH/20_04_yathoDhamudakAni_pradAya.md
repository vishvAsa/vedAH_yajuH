+++
title = "२० ०४ यथोढमुदकानि प्रदाय"

+++

<div class="js_include " url="/vedAH/yajuH/taittirIyam/sUtram/ApastambaH/gRhyam/sUtra-pAThaH/vishvAsa-prastutiH/23_IshAnabaliH/20_04_yathoDhamudakAni_pradAya.md"  newLevelForH1="3" title="विश्वास-प्रस्तुतिः" > </div>

## अनाकुला
(येन शब्देन येषु स्थानेषु येन क्रमेणावाहनं चोदितं तद्देवताकान्यर्घ्याणि प्रयच्छति) ।
पृथक्पात्रैः कल्पितानि अर्घ्यत्वात् पुष्पाक्षतैस्संयुक्तानि ।
ईशानेदं ते अर्घ्यम्, जयन्तेदं ते अर्घ्यमिति ।
ततो गन्धपुष्पधूपदीपैरभ्यर्च्य ततः स्थालीपाकादुद्धृत्य त्रीनोदनान् कल्पयति त्रिषु पात्रेषु देव्यै स्कन्दाय च देवाय होमार्थं उपहारार्थं च ।
स्थाल्यां च भूयांसमोदनमवशिनष्टि ब्राह्मणभोजनार्थम् ।
ततस्तानोदनानग्निसमीपमानीय्यापरेणाग्निं बर्हिंषि प्रतिष्ठापयति दक्षिणत उत्तरतो मध्ये च ।
अत्र प्रतिष्ठिताभिघारणम् ।
तत उत्तरैर्मन्त्रैस्त्रिभिर्यथोढं त्रीनोदनानुपस्पर्शयति ।
स्वस्वामिसम्बन्धं कारयति ।
**उत्तरैर्** मन्त्रैः "उपस्पृशतु मीढ्वान्" इत्यादिभिः ।
यथादेवतमभिमृशति "इदमग्नेरित्याग्नेयम्" इतिवत् ।
एवमुपस्पर्शयित्वा तत **उत्तरैर्**मन्त्रैस्सप्तदशभिः प्रधानाहुतीर्जुहोति **यथास्वमोदनेभ्यः**
येनौदनेन यस्यै देवतायै स्वत्वसम्बन्ध उपस्पर्शनेनोपलक्षितः तस्मात् तस्य जुहोतीत्यर्थः ।
तत्र "भवाय देवाये"त्यादिभिरष्टाभिः देवस्यौदनात् ।
"भवस्य देवस्य पत्न्यै स्वाहे"त्यष्टाभिः मीढुष्याः ।
"जयन्ताय स्वाहे"ति जयन्तस्य ।
एवं प्रधानाहुतीर्हुत्वा ततस् **सर्वतः समवादायोत्तरेण यजुषा** "अग्नये स्विष्टकृते सुहुत" इत्यनेना**ग्निं स्विष्टकृतं** यजति ।
**सर्वतस्समवदाये**त्त्युच्यते यथा स्वमोदनेभ्यः पृथक्पृथक् स्विष्टकृन्मा भूदिति ।
यद्यपि स्विष्टकृतोऽनन्तरमिदमुक्तमुपस्थानादि, तथापि "जयादीनुपजुहोति" इत्यत्रोपशब्दश्रवणात् प्रधानहोमानन्तरं जयादयः ।
परिषेचनान्ते उपस्थानादि ॥३॥

## गृह्यतात्पर्यदर्शनम्
अथ **यथोढं** येन क्रमेणोढा आवाहितास्तेन क्रमेण ।
**उदकानि** पाद्यादीनि प्रत्येकं स्वैस्स्वैर्नामभिर्नमोन्तैः **प्रददाति** प्रकर्षेण भक्तिपुरस्सरं ददाति ।
उदकग्रहणस्य प्रदर्शनार्थत्वात् दीपान्तं प्रददातीत्युपदेशः ।
अथेशानस्थालीपाकादुद्धृत्य **त्रीनोदनान्** त्रिषु पात्रेषु **कल्पयति** ईशानमीढुषीजयन्तेभ्यो होमार्थम् बल्यर्थञ्च ।
स्थाल्यां च ब्राह्मणानां भोजनानार्थं भूयांसमोदनमवशिनष्टि ।
ततस्तानोदनानग्नेस्समीपमानीय अपरेणाग्निं प्रतिष्ठापयति ।
अथैतान् **उत्तरैस्** त्रिभिर्मन्त्रैः "उपस्पृशतु मीढ्वान्" इत्यादिभिर्यथासङ्ख्यं यथादेवतम् **उपस्पर्शयति** ।
अस्य चोपस्पर्शनविधेर्द्वितीयतृतीययोरोदनयोरपनीतेशानदेवताकयोर्मीढुषीजयन्ताख्यदेवतान्तरसम्बन्धविज्ञाने तात्पर्यम्, अभ्युदयेष्ट्यादिवत् ।
प्रथमे त्वीशानसम्बन्धस्थापने मीढ्वच्छब्दस्येशानवाचकत्वात् ।
अथो**त्तरैर्**मन्त्रैः "भवाय देवाय" इत्यादिभिस्सप्तदशभिः **यथास्वमोदनेभ्यः** यो य ओदनो यस्या यस्या देवतायास्स्वभूतस्तस्मात्तस्माद्यथालिङ्गं पार्वणवदानधर्मेणावदाय प्रधानाहुतीर्जुहोति ।
तत्र "भवाये"त्यष्टभिरीशानस्यौदनात् ।
युक्तं चैतत् भवशर्वादिशब्दानां ईशानवाचकत्वादिति ।
"भवस्य देवस्ये"त्यष्टाभिस्तु मीढुष्यास्स्वात् ।
"जयन्ताये"ति जयन्तस्य स्वात् ।
ततस्**सर्वतस्**सर्वेभ्यस्त्रिभ्य ओदनेभ्यः स्विष्टकृतोऽवदानधर्मेण **समवदाय** सहावदाय **उत्तरेण यजुषा** "अग्नये स्विष्टकृते सुहुत हुत" इत्यनेना**ग्निं स्विष्टकृतं** जुहोति ।
अतः **सर्वतस्समवदायेति** वचनं आग्रयणमासिश्राद्धादिवत् सकृदेवावदाय स्विष्टकृदिति शङ्कानिरासार्थम् ॥४॥
