+++
title = "१३ ०५ उत्तरयाऽभिमन्त्र्य दक्षिणम्"

+++

<div class="js_include " url="/vedAH/yajuH/taittirIyam/sUtram/ApastambaH/gRhyam/sUtra-pAThaH/vishvAsa-prastutiH/10_madhuparkaH/13_05_uttarayA-bhimantrya_daxiNam.md"  newLevelForH1="3" title="विश्वास-प्रस्तुतिः" > </div>


## अनाकुला
अथ पूज्यमानस्ता अपः उत्तरयर्चा "आपः पादावनेजनी"रित्येतयाऽभिमन्त्र्य प्रक्षालयित्रे **"ब्राह्मणाय"** दक्षिणं पादं पूर्वं **प्रयच्छेत्** प्रसारयेत् ।
**सव्यं शूद्राय** क्षत्रियवैश्याभ्यामनियमः ।
पुंलिङ्गस्याविवक्षितत्वात् ।
स्त्रीष्वप्येवम् ।
"स्त्री प्रक्षालयति पुमानभिषिञ्चति ।
विपरीतमेके" (बौ. गृ.१-२.) इति कल्पान्तरम् ।
पत्नीयजमानौ जङ्घे धावत इति यज्ञे विशेषः ।
आपः पाद्या इति प्रकरणादेव सिद्धे पादग्रहणमुत्तरत्र पादप्रत्ययो माभूदित्येवमर्थम् ।
तेन प्रक्षालयित्रुपस्पर्शनं पादे न भवति ॥५॥

## गृह्यतात्पर्यदर्शनम्
अथ पूज्यस्ता अपः "आपः पादावनेजनीः" इत्येतयाऽभिमन्त्र्य प्रथमं **दक्षिणं पादं ब्राह्मणाय** प्रक्षालयित्रे **प्रयच्छेत्** ।
शूद्राय तु पूर्वं सव्यम् ।
अत्र ब्राह्मणशूद्रावेव प्रक्षालयितारौ, न तु राजन्यवैश्यौ; तयोरनभिधानात् ।
अन्ये तु– क्षत्रियवैश्याभ्यां अनियमेन पूर्वं पादं प्रयच्छेदिति ॥५॥
