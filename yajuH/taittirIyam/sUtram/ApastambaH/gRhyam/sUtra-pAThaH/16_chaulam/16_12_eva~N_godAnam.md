+++
title = "१६ १२ एवङ् गोदानम्"

+++
## सूत्रम्
एवं गोदानम् अन्यस्मिन्न् अपि नक्षत्रे षोडशे वर्षे।

## अनाकुला
यथा चौलं **एवम्** अस्य **गोदाना**ख्यम् अपि कर्म कर्तव्यम् ।
तत्र तृतीयस्य वर्षस्यापवादः **षोडशे वर्षे** इति ।
**अन्यस्मिन्नपि नक्षत्रे** पुण्याह एव ।
पुनर्वसु नियमस्यापवादः ॥१२॥

## गृह्यतात्पर्यदर्शनम्
**गोदानम्** इति कर्मनामधेयम् ; यस्मिन्कर्मण्यङ्गभूतं गोदानयोश् शिरःप्रदेशविशेषयोर्वपनम् ।
यत्रापि पक्षे शिखावर्जितसर्वकेशवपनं, यथर्षि च शिखाः; तत्रापि गोदानयोर्वपनं कर्मनामधेयप्रवृत्तिनिमित्तं विद्यत एव ।
तद्गोदानाख्यं कर्म ।
**एवं** यथाचौलं ब्राह्मणभोजनादि वरदानान्तं कर्तव्यम् ।
तच्चा**न्यस्मिन्नपि नक्षत्रे** रोहिण्यादौ, **वर्षे** च **षोडशे** भवति ॥१२॥
अत्र पक्षान्तरमाह—
