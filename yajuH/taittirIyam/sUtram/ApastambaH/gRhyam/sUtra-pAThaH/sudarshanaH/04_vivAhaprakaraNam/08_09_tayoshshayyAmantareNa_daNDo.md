+++
title = "०८ ०९ तयोश्शय्यामन्तरेण दण्डो"

+++
**तयोः** व्रतस्थयोर्दम्पत्योर्यावत्त्रिरात्रमभिन्ना शय्या ताम् **एवान्तरेण** तस्या एव मध्ये, न तु त्रिरात्रादूर्ध्वं नानाशय्यामेकशय्यां चान्तरेणापीति ; तयोरिति प्रकृतपरामशात् ।
**दण्डो गन्धलिप्तः** चन्दनानुलिप्तः ।
गन्धस्य प्रदर्शनार्थत्वात् पुष्पैरप्यलङ्कृतः ।
**वाससा सूत्रेण वा परिवीतस्तिष्ठति** स्थापयितव्यः ।
अस्मिंश्च दण्डे गन्धर्वो विश्वावसुर्भावयितव्यः, "उदीर्ष्वातो विश्वावसो" इति मन्त्रलिङ्गात् ।
अत एवायं दण्डो नैयग्रोध औदुम्बर आश्वत्थः प्लाक्षो वा, "एते वै गन्धर्वाप्सरसां गृहाः" (तै.सं.३-४-८.)
इत्यर्थवादात् ॥९॥