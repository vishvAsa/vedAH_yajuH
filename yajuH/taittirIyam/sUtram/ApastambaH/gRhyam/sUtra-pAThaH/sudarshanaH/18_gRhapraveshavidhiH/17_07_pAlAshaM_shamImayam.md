+++
title = "१७ ०७ पालाशं शमीमयम्"

+++
**पालाशं शमीमयं वेध्मं**काष्ठम् _औपासने_ ऽग्नाव् आदीपयति । इध्मम् इति च "अग्निषु महत इध्मान् आदधाति" इतिवद् अनियतं संख्यादिकं विवक्षितम् ।

**उत्तरया** "उद्ध्रियमाणः" इत्येतया । ततस् तम् अग्निम् उद्धरति ।
अत्र च सानुषङ्गे चतुष्पदे त्रिष्टुभौ द्वे ऋचौ पञ्चभिः पादैर् आम्नाते ।
तयोर् एकैवोद्धरणार्था । अन्या तु विकल्पार्था । उत्तरया इत्य् एकवचनेन विनियोगात् ।

व्यवस्थितश् चायं विकल्पो ऽभिप्रेतः, अग्निहोत्रवत् ।
यद्य् अहनि प्रवेशस् तदा रात्रिलिङ्गया, रात्रौ चेद् अहर् लिङ्गया ।

रात्रौ च प्रवेशश् शिष्टाचार-प्रसिद्ध इति पूर्वमेवोक्तः ।


## इध्मादीपनम्
तत्र प्रवेक्ष्यन् **पालाशं शमीमयं वा इध्मं** अग्नाव् **आदीपयति** ।
इध्मश् चात्रार्थलक्षणो न नियत-परिमाणः ।
आदीप्य तम् अग्निपात्रं उद्धरत्य् **उत्तरयर्चा** "उद्ध्रियमाण" इत्येतया पञ्चपादया ।

यद्य् अहनि प्रवेशो रात्रिलिङ्गोऽविवादः प्रयोक्तव्यः ।
तथा रात्राव् अहर्लिङ्गो निर्विवादः प्रयोक्तव्यः ।
विभज्यविनियोगाभावात् ।

येषां तूदग्-अयनापेक्षा ते रात्रौ प्रवेशं नेच्छन्ति ।
अहःकृतस्य रात्रिकृतस्य च पाप्मनो विनियोगः प्रपाद्यत इत्यर्थः ।
विरोधोऽपि नास्ति ।
यथा "यद् आपो नक्तं दुरितं चरामे"ति ।

## अग्नि-स्थापनम्
तम् उद्धृतम् अग्निं **उत्तरेण यजुषा** "इन्द्रस्य गृहा वसुमन्तो वरूथिनः" इत्यनेन **अगारं** प्रपादयति ।
**प्रपाद्य** अगारस्य **उत्तरपूर्वे देशे** तम् **अग्निं प्रतिष्ठापयति उत्तरयर्चा** "अमृताहुतिम्" इत्यनया ।

## अग्निविवेकः
"अत्रागारस्ये"ति न वक्तव्यं, "अग्निम्" इति च ।
कस्मात्? उभयोरप्यत्रैव वाक्ये श्रुतत्वात् ।
एवं तर्हि नायम् अगारशब्दो देशविशेषणार्थः ।
किं तर्हि? अग्निविशेषणार्थः - अगारस्याग्निं प्रतिष्ठापयतीति ।

कः पुनरगारस्याग्निः? यः _पचनाग्निः_ ।
तस्माद् औपासनाद् उद्धरणम् अस्याग्नेर् न भवति ।
लौकिकादेव भवतीति केचित् ।

अपरे तु होम-संयोगाद् औपासन एवायम् अग्निर् इति स्थिताः ।
तेषाम् "अगारस्ये"त्य् "अग्निम्" इति च पदद्वयं व्यर्थम् ।
होमाश् च पचनेऽपि दृष्टा वैश्वदेवे ।
तस्मात् पचनाग्निरेवायम् ।

यद्य् अप्य् एवं - तथापि देश-संस्कारो भवत्य् एव ।
होम-संयोगात्।

## औपासनादि-प्रवेशः
अथौपासनस्य वैहारिकाणां च तदैव प्रवेशनं प्रतिष्ठापनं च स्वे स्थाने ।
भार्यादीनां च तदैव प्रवेशः ॥७॥
________________________

<div class="js_include collapsed" url="/vedAH/yajuH/taittirIyam/sUtram/ApastambaH/gRhyam/sUtra-pAThaH/sudarshanaH/18_gRhapraveshavidhiH/17_07_pAlAshaM_shamImayam.md"  newLevelForH1="4" title="सुदर्शनः" > </div>


## प्रतिष्ठापनम्
**उत्तरेण** "इन्द्रस्य गृहाः" इति **यजुषा** ।
उद्धृतम् अग्निम् **अगारं** प्रपाद्य, अनन्तरं विधिवत् संस्कृते उत्तर-पूर्वदेशे ऽगारस्य **तम् अग्निम् उत्तरया** अमृताहुतिम्" इत्य् एतया **प्रतिष्ठापयति** ।

तथा श्रौताग्नीन् अपि विधिवद् आनीतान् अस्मिन्न् एव काले अगारं प्रपाद्याग्न्य्-अगारे यथाविधि प्रतिष्ठापयति ।

## अग्निविवेकः
केचित् - इहाग्निम् उद्धृत्य अगारं प्रपाद्येति प्रकृतेऽपि पुनर् उक्तयोर् एतयोर् अर्थवत्त्वाय अगारस्याग्निम् इत्य् अन्वयाद् आदीपनादि-प्रतिष्ठापनान्तं पचनार्थस्य लौकिकाग्नेर् एव, नौपासनस्येति ।

तेषाम् एतत् तुल्यसूत्रे विवाहाङ्गे प्रविश्य होमे पचनाग्नेर् एवोपसमाधानादि स्यात् ।
अथागारशब्दस्य शयनस्थानवाचित्वात् गृहशब्दस्य चातथात्वात् न तत्र तुल्यसूत्रतेति चेत् – न; गृहागार-शब्दयोर् एकार्थत्वे विवादाभावात् । इह च "इन्द्रस्य गृहा वसुमन्तः" इति मन्त्रस्थ-गृह-शब्देनागाराभिधानात्, प्रत्युत धर्मशास्त्रे "मध्येऽगारस्य दशमैकादशाभ्यां प्रागपवर्गम् । उत्तरपूर्वदेशेऽगारस्योत्तरैश्चतुर्भिः । शय्यादेशे कामलिङ्गेन"(आप.ध. २-३-२२, २३;२-४-१. ) इति शयनस्थानस्यागाराद् अन्यत्वाभिधानाच् च ।

पुनरुक्तिः स्फुटार्थतयापि निर्वाह्या । किञ्चागारस्याग्निम् इत्य् अन्वयेऽपि अगाराग्निः शालाग्निः, गृह्याग्निर् औपासनाग्निर् इत्येकार्थतया याज्ञिकानां प्रयोगाद् औपासन एव प्रतिष्ठाप्यः, न पचनाग्निः ॥७॥
