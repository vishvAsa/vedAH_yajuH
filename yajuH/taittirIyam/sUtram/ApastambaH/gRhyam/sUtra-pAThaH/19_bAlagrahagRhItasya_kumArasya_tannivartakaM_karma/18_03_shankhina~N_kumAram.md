+++
title = "१८ ०३ शङ्खिनङ् कुमारम्"

+++
## सूत्रम्
शङ्खिनं कुमारं तपोयुक्त उत्तराभ्यामभिमन्त्र्योत्तरयोदकुम्भेन शिरस्तोऽवनयेत्प्रातर्मध्यन्दिने सायम् ।

## अनाकुला
शङ्खो नाम ग्रहः कुमाराणां भयङ्करः, येन गृहीतः शङ्खवन्नदतीति ।
तेन गृहीतं **शङ्खिनमुत्तराभ्यां** एते ते प्रतिदृश्येते इत्येताभ्यामृग्भ्यां **अभिमन्त्र्य** तत उदकुंभेन **शिरस्तोऽवनयेत**, अभिषिञ्चेद् **उत्तरयर्चा** "ऋषिर्बोधः प्रबोध" इत्येतया
एवमेतदभिमन्त्रणादि त्रिषु कालेषु कर्तव्यम् ॥३॥

## गृह्यतात्पर्यदर्शनम्
शङ्खोऽपि ग्रहः; येन गृहीतः शङ्खवन्नदति तद्गृहीतश् **शङ्खी** ।
**उत्तराभ्यां** "एते ते प्रतिदृश्येते" इत्येताभ्यां **उत्तरया** "ऋषिर्बोधः प्रबोधः" इत्येतया **शिरस्तोऽवनयेत्** शिरस्यभिषिञ्चेत्, **उदकुम्भेन** त्रिसन्ध्यम् ॥३॥
