+++
title = "२२ ०३ श्वोभूते दर्भेण"

+++
## सूत्रम्
श्वोभूते दर्भेण गामुपाकरोति पितृभ्यस्त्वा जुष्टामुपाकरोमीति ।

## अनाकुला
दर्भेणेत्येकत्वमविवक्षितम् ।
**गां** स्त्रियं, **जुष्टाम्** इतिलिङ्गात् ।
पुरस्तात्प्रतीचीं तिष्ठन्तीं, श्रौते तथा दर्शनात् ।
पित्र्यं चाष्टकाकर्म, **पितृभ्यस्त्वा जुष्टाम्** इतिदर्शनात् ।
पित्र्येषु यत्नमन्तरेणापि तन्त्रं प्रवर्तते इति पुरस्तादुक्तम् ।
तत आज्यभागान्ते तन्त्रे कृते उपाकरणादेः प्रवृत्तिः ।
अत्र प्रमाणं वक्ष्यामः ।
"अपरपक्षस्यापराह्णः श्रेयानि"त्येष च कालः ।
सर्वत्र प्राचीनावीतम् ॥३॥

## गृह्यतात्पर्यदर्शनम्
अथ **श्वोभूते** अष्टम्याम् ।
ब्राह्मणान् गृहमानीयेत्याद्यग्निमुखान्तं सर्व मासिश्राद्धवत् कृत्वा, अथ **दर्भेणै**केन **गां** स्त्रियं "पितृभ्यस्त्वा जुष्टाम्" उपाकरोमि, इत्यनेन मन्त्रेणोपाकरोति ॥३॥
