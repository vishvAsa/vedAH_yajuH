+++
title = "१४ ०९ पुँसवनं व्यक्ते"

+++

<div class="js_include " url="/vedAH/yajuH/taittirIyam/sUtram/ApastambaH/gRhyam/sUtra-pAThaH/vishvAsa-prastutiH/12_puMsuvanam/14_09_pu.NsavanaM_vyakte.md"  newLevelForH1="3" title="विश्वास-प्रस्तुतिः" > </div>


## अनाकुला
पुमान् येन सूयते **तत्पुंसुवनं** नाम कर्म ।
उवङादेशश्छान्दसः ।
मन्त्रदर्शनात् पुंसुवनमसीति ।
आश्वलायनस्तु गुणमेव प्रायुङ्क्त ।
तत्, **व्यक्ते गर्भे** कर्तव्यम् ।
गर्भव्यक्तिश्च तृतीये चतुर्थे वा मासि ।
यदापि चतुर्थे तदा सीमन्तात् पूर्वमेव पुंसवनम् ।
निमित्तस्य पूर्वत्वात् ।
पश्चादुपदेशस्य तु प्रयोजनं वक्ष्यामः ।
**तिष्येण** तच्च तिष्ये कर्तव्यम् ।
"नक्षत्रे च लुपी"ति अधिकरणे तृतीया ॥९॥

## गृह्यतात्पर्यदर्शनम्
**पुंसुवनमित्यपि** कर्मनामधेयम्, येन कर्मणा निमित्तेन गर्भिणि पुमांसमेव सूते **तत्पुंसवनम्** ।
व्याख्यायत इति शेषः ।
अत्र चोवङादेशश्छान्दसः ।
आश्वलायनस्तु "पुँसवनम्" इति सगुणमेव प्रायुङ्क्त ।
**व्यक्ते गर्भे** अस्ति गर्भ इति निश्चिते ।
व्यक्तिश्च तृतीये चतुर्थे वा मासे ; बह्वर्चादिषु स्मृत्यन्तरेषूभयथा दर्शनात् । यदि पुंसवनं चतुर्थे स्यात्तदा पूर्वं सीमन्तं कृत्वैव ।
कुत एतत्? पुंसवने पश्चात्क्रियमाणेऽपि चोदितकालानतिक्रमात्, पश्चान्मन्त्राम्नानसूत्रोपदेशयोरेवंक्रमार्थत्वाच्च ।
केचित्—तृतीयवच्चतुर्थेऽपि सीमन्तवत्प्रथमगर्भ एव, न तु प्रतिगर्भम् ; पिष्टपेषणन्यायादेव ।
एतच्च पुमांसं जनयतीत्यत्र विवेचयिष्यते ।
**तिष्येण** तिष्यनक्षत्रे पुंसवनं कर्तव्ययमिति व्यवहितेन सम्बन्धः ; "प्रकरणात् प्रधानस्य" इति न्यायात् ।
शुङ्गाहरणे त्वनियमः ॥
