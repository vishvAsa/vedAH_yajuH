---
title: ०९
unicode_script: devanagari
---



### मन्त्रः
अथ॒ स्रुचा॑वनु॒ष्टुग्भ्या॒व्ँवाज॑वतीभ्या॒व्ँव्यू॑हति ।   
प्र॒ति॒ष्ठा वा अ॑नु॒ष्टुक् ।
अन्न॒व्ँवाज॒ᳶ प्रति॑ष्ठित्यै ।
अ॒न्नाद्य॒स्याव॑रुद्ध्यै ।

प्राची᳚ञ्जु॒हूमू॑हति ।
जा॒ताने॒व भ्रातृ॑व्या॒न्प्रणु॑दते ।
प्र॒तीची॑मुप॒भृत᳚म् ।
ज॒नि॒ष्यमा॑णाने॒व प्रति॑नुदते ।
सविषू॑च ए॒वापोह्य॑ स॒पत्ना॒न्॒यज॑मानः ।
अ॒स्मिल्ँ लो॒के प्रति॑तिष्ठति ॥60॥  
#### टीका
1अथ स्रुचाविसादि ॥ अनुष्टुग्भ्यां 'वाजस्य' इत्यादिभ्याम् । विषूच इति नानादिग्देशपलायितान् ॥


### मन्त्रः
द्वाभ्या᳚म् ।
द्विप्र॑तिष्ठो॒ हि ।
''वसु॑भ्यस्त्वा रु॒द्रेभ्य॑स्त्वाऽऽदि॒त्येभ्य॒स्त्वे''त्या॑ह ।
य॒था॒य॒जुरे॒वैतत् ।
स्रु॒ख्षु प्र॑स्त॒रम॑नक्ति ।
इ॒मे वै लो॒कास्स्रुचः॑ ।
#### टीका
2वसुभ्य इति जुह्वा परिध्यञ्जनम् ॥
### मन्त्रः
यज॑मानᳶ प्रस्त॒रः ।  
यज॑मानमे॒व तेज॑साऽनक्ति ।   

त्रे॒धाऽन॑क्ति ।
त्रय॑ इ॒मे लो॒काः ॥61॥  
ए॒भ्य ए॒वैन॑ल्ँलो॒केभ्यो॑ऽनक्ति ।

अ॒भि॒पू॒र्वम॑नक्ति ।
अ॒भि॒पू॒र्वमे॒व यज॑मान॒न्तेज॑साऽनक्ति ।
#### टीका
त्रेधेति । अग्रमध्यमूलभागेन ॥


### मन्त्रः
''अ॒क्तꣳ रिहा॑णा॒'' इत्या॑ह ।
तेजो॒ वा आज्य᳚म् ।
यज॑मानᳶ प्रस्त॒रः ।
यज॑मानमे॒व तेज॑साऽनक्ति ।
#### टीका
3अक्तं रिहाणा इति स्रुक्षु प्रस्तराञ्जनमन्त्रः ॥

### मन्त्रः

''वि॒यन्तु॒ वय॒'' इत्या॑ह ।
वय॑ ए॒वैन॑ङ्कृ॒त्वा ।
सु॒व॒र्गल्ँ लो॒कङ्ग॑मयति ॥62॥  
''प्र॒जाय्ँ योनि॒म्मा निर्मृ॑ख्ष॒''मित्या॑ह ।
प्र॒जायै॑ गोपी॒थाय॑ ।
#### टीका
वयः पक्षी ॥


### मन्त्रः
''आप्या॑यन्ता॒माप॒ ओष॑धय॒'' इत्या॑ह ।
आप॑ ए॒वौष॑धी॒राप्या॑ययति ।

''म॒रुता॒म्पृष॑तय॒स्स्थे''त्या॑ह ।
म॒रुतो॒ वै वृष्ट्या॑ ईशते ।
वृष्टि॑मे॒वाव॑रुन्धे ।

''दिव॑ङ्गच्छ॒ ततो॑ नो॒ वृष्टि॒मेर॒ये''त्या॑ह ।
वृष्टि॒र्वै द्यौः ।
वृष्टि॑मे॒वाव॑रुन्धे ॥ 63॥  
## मूलम्
याव॒द्वा अ॑ध्व॒र्युᳶ प्र॑स्त॒रम्प्र॒हर॑ति ।
ताव॑द॒स्यायु॑र्मीयते ।
### मन्त्रः

याव॒द्वा अ॑ध्व॒र्युᳶ प्र॑स्त॒रम्प्र॒हर॑ति॒ ताव॑द॒स्यायु॑र्मीयते ।
#### टीका
4आप्यायन्तामित्याहवनीये प्रस्तरप्रहरणम् ॥ आपः इति विभक्तिव्यत्ययः ।
### मन्त्रः
''आ॒यु॒ष्पा अ॑ग्ने॒ऽस्यायु॑र्मे पा॒ही''त्या॑ह ।
आयु॑रे॒वात्मन्ध॑त्ते ।
## मूलम्
याव॒द्वा अ॑ध्व॒र्युᳶ प्र॑स्त॒रम्प्र॒हर॑ति ।
ताव॑दस्य॒ चख्षु॑र्मीयते ।
### मन्त्रः
याव॒द्वा अ॑ध्व॒र्युᳶ प्र॑स्त॒रम्प्र॒हर॑ति॒ ताव॑दस्य॒ चख्षु॑र्मीयते ।  

''च॒ख्षु॒ष्पा अ॑ग्नेऽसि॒ चख्षु॑र्मे पा॒ही''त्या॑ह ।
चख्षु॑रे॒वात्मन्ध॑त्ते ।
#### टीका

आयुष्पा इत्याहवनीयोपस्थानम् । आयुश्चक्षुश्चाविकलं आत्मनि स्थापयति ॥


### मन्त्रः
''ध्रु॒वाऽसी''त्या॑ह॒ प्रति॑ष्ठित्यै ।
#### टीका
5ध्रुवाऽसीति भूम्यभिमर्शनम् ॥


### मन्त्रः
''यम्प॑रि॒धिम्प॒र्यध॑त्था॒'' इत्या॑ह ॥64॥  
य॒था॒य॒जुरे॒वैतत् ।

#### टीका
6यं परिधिमिति मध्यमपरिधिप्रहरणम् ॥

### मन्त्रः
''अग्ने॑ देव प॒णिभि॑र्वी॒यमा॑ण॒'' इत्या॑ह ।
अ॒ग्नय॑ ए॒वैन॒ञ्जुष्ट॑ङ्करोति ।

''तन्त॑ ए॒तमनु॒ जोष॑म्भरा॒मी''त्या॑ह ।
स॒जा॒ताने॒वास्मा॒ अनु॑कान्करोति ।

''नेदे॒ष त्वद॑पचे॒तया॑ता॒'' इत्या॒हानु॑ख्यात्यै ।
#### टीका
अनुकान् अनुरक्तान् । अनुख्यातिः अन्वग्भावेन अवस्थानम् ॥


### मन्त्रः
''य॒ज्ञस्य॒ पाथ॒ उप॒ समि॑त॒''मित्या॑ह ।
भू॒मान॑मे॒वोपै॑ति ।
प॒रि॒धीन्प्रह॑रति ।
य॒ज्ञस्य॒ समि॑ष्ट्यै ॥65॥  

#### टीका
7यज्ञस्येतीतरावुपसमस्यति ॥ भूमानमिति बहुत्वमुपैति बहूनां प्रहरणात्, स्रंप्रस्रावयति जुहूपभृतौ सह प्रकर्षेण स्रावयति जुह्वां उपभृतं स्रावयति ।
## मूलम्
स्रुचौ॒ सम्प्रस्रा॑वयति ।
यदे॒व तत्र॑ क्रू॒रम् ।
तत्तेन॑ शमयति ।
जु॒ह्वामु॑प॒भृत᳚म् ।
य॒ज॒मा॒न॒दे॒व॒त्या॑ वै जु॒हूः ।
भ्रा॒तृ॒व्य॒दे॒व॒त्यो॑प॒भृत् ।
यज॑मानायै॒व भ्रातृ॑व्य॒मुप॑स्तिङ्करोति ।

### मन्त्रः
स्रुचौ॒ सम्प्रस्रा॑वयति ।
यदे॒व तत्र॑ क्रू॒रन् तत्तेन॑ शमयति ।  
जु॒ह्वामु॑प॒भृत᳚म् । यजमानदेव॒त्या॑ वै जु॒हूः ।   
भ्रा॒तृ॒व्य॒दे॒व॒त्यो॑प॒भृत् ।  
यज॑मानायै॒व भ्रातृ॑व्य॒मुप॑स्तिङ्करोति ।

#### टीका
उपस्तिः गुणभूतः । व्याख्यातः ॥


### मन्त्रः
''स॒ꣵ॒स्रा॒वभा॑गा॒स्स्थे''त्या॑ह ।
वस॑वो॒ वै रु॒द्रा आ॑दि॒त्यास्सꣵ॑स्रा॒वभा॑गाः ।   

तेषा॒न्तद्भा॑ग॒धेय᳚म् ॥66॥  
ताने॒व तेन॑ प्रीणाति ।
वै॒श्व॒दे॒व्यर्चा ।
#### टीका
8संस्रावभागा इति प्रहृतान् परिधीन् संस्रावेणाभिघारयति ॥ वैश्वदेव्यर्चेति । 'संस्रावभागास्स्थ' इत्यनया ।
### मन्त्रः
ए॒ते हि विश्वे॑ दे॒वाः ।
त्रि॒ष्टुग्भ॑वति ।
इ॒न्द्रि॒यव्ँ वै त्रि॒ष्टुक् ।
इ॒न्द्रि॒यमे॒व यज॑माने दधाति ।


#### टीका
एते हीति । वस्वादयः ॥


### मन्त्रः
''अ॒ग्नेर्वा॒मप॑न्नगृहस्य॒ सद॑सि सादया॒मी''त्या॑ह ।
इ॒यव्ँ वा अ॒ग्निरप॑न्नगृहः ।
अ॒स्या ए॒वैने॒ सद॑ने सादयति ।

''सु॒म्नाय॑ सुम्निनी सु॒म्ने मा॑ धत्त॒''मित्या॑ह ॥67॥  
प्र॒जा वै प॒शव॑स्सु॒म्नम् ।
प्र॒जामे॒व प॒शूना॒त्मन्ध॑त्ते ।
''धु॒रि धु॒र्यौ॑ पात॒''मित्या॑ह ।
जा॒या॒प॒त्योर्गो॑पी॒थाय॑ ।
#### टीका
9अग्नेर्वामिति धुरि स्फ्ये वा स्रुचौ सादयति ॥ धुर्यौ धुरो वोढारौ धुर्यौ यज्ञस्य नेतारौ ॥


### मन्त्रः
''अग्ने॑ऽदब्धायोऽशीततनो॒'' इत्या॑ह ।
य॒था॒य॒जुरे॒वैतत् ।

''पा॒हि मा॒ऽद्य दि॒वᳶ पा॒हि प्रसि॑त्यै पा॒हि दुरि॑ष्ट्यै पा॒हि दु॑रद्म॒न्यै पा॒हि दुश्च॑रिता॒''दित्या॑ह ।
आ॒शिष॑मे॒वैतामाशा᳚स्ते ।

''अवि॑षन्नᳶ पि॒तुङ्कृ॑णु सु॒षदा॒ योनि॒ꣵ॒ स्वाहे''ती᳚ध्मस॒व्ँ वृश्च॑नान्यन्वाहार्य॒पच॑नेऽभ्या॒धाय॑ फलीकरणहो॒मञ्जु॑होति ।
अति॑रिक्तानि॒ वा इ॑ध्मस॒व्ँ वृश्च॑नानि ॥68॥  
अति॑रिक्ताᳶ फली॒कर॑णाः ।
अति॑रिक्तमाज्योच्छेष॒णम् ।
अति॑रिक्त ए॒वाति॑रिक्तन्दधाति ।

अथो॒ अति॑रिक्तेनै॒वाति॑रिक्तमा॒प्त्वाऽव॑रुन्धे ।

#### टीका
10अग्नेऽदब्धायो इत्यन्वाहार्यपचने फलीकरणहोमः ॥ अतिरिक्तेन अतिरिक्तमाप्त्वा अभीष्टं फलं लभते ॥


### मन्त्रः
वेदि॑र्दे॒वेभ्यो॒ निला॑यत ।  
ताव्ँ वे॒देनान्व॑विन्दन्न् ।  
वे॒देन॒ वेदि॑व्ँविविदुᳶ पृथि॒वीम् ।  
सा प॑प्रथे पृथि॒वी पार्थि॑वानि ।  
गर्भ॑म्बिभर्ति॒ भुव॑नेष्व॒न्तः ।  
ततो॑ य॒ज्ञो जा॑यते विश्व॒दानि॒रिति॑ पु॒रस्ता᳚थ्स्तम्बय॒जुषो॑ वे॒देन॒ वेदि॒ꣳ॒ सम्मा॒र्ष्ट्यनु॑वित्त्यै ॥69॥  

अथो॒ यद्वे॒दश्च॒ वेदि॑श्च॒ भव॑तः ।
मि॒थु॒न॒त्वाय॒ प्रजा᳚त्यै ।
## मूलम्
प्र॒जाप॑ते॒र्वा ए॒तानि॒ श्मश्रू॑णि ।
यद्वे॒दः ।
### मन्त्रः
प्र॒जाप॑ते॒र्वा ए॒तानि॒ श्मश्रू॑णि॒ यद्वे॒दः ।

पत्नि॑या उ॒पस्थ॒ आस्य॑ति ।
मि॒थु॒नमे॒व क॑रोति ।
वि॒न्दते᳚ प्र॒जाम् ।

वे॒दꣳ होताऽऽह॑व॒नीया᳚थ्स्तृ॒णन्ने॑ति ।
य॒ज्ञमे॒व तथ्सन्त॑नो॒त्योत्त॑रस्मादर्धमा॒सात् ।
तꣳ सन्त॑त॒मुत्त॑रेऽर्धमा॒स आल॑भते ॥70॥  
#### टीका
11अन्वविन्दन् अनुक्रमेणालभन्त ॥ वेदं दृष्ट्वा वेद्याः संमार्जनं तस्य अनुवित्त्यै क्रमेण लाभाय भवति । त्रिष्टुबेषा । मन्त्रार्थस्तु - वेदेन दर्भमयेन वेदिं लब्धवन्तो देवाः पृथिवीं विस्तीर्णाम् ।
अथ सा पृथिवी प्रथितवती पार्थिवानि च प्रथितानि ओषध्यादीनि ।सैव भुवनेषु अन्तर्गर्भं हविर्लक्षणं बिभर्ति । ततः हविर्लाभात् यज्ञो जायते । विश्वदानिः विश्वस्य श्रेयसो दाता । यद्वा - विश्वस्यानिष्टस्य खण्डयिता भक्षयिता । आहवनीयात् स्तृणन् गच्छति यावदुत्तरार्धमासं आलभते कार्त्स्न्ये परिगृह्णाति ।
### मन्त्रः
तङ्का॒लेका॑ल॒ आग॑ते यजते ।
#### टीका
ततः कालेकाले यागार्हे आगते तं यज्ञं यजते आराधयति ॥

## मूलम्
ब्र॒ह्म॒वा॒दिनो॑ वदन्ति ।
स त्वा अ॑ध्व॒र्युस्स्या᳚त् ।
यो यतो॑ य॒ज्ञम्प्र॑यु॒ङ्क्ते ।
तदे॑नम्प्रतिष्ठा॒पय॒तीति॑ ।
### मन्त्रः
ब्र॒ह्म॒वा॒दिनो॑ वदन्ति॒ - स त्वा अ॑ध्व॒र्युस्स्या॒द् यो यतो॑ य॒ज्ञम्प्र॑यु॒ङ्क्ते तदे॑नम्प्रतिष्ठा॒पय॒ती''ति॑ ।

वाता॒द्वा अ॑ध्व॒र्युर्य॒ज्ञम्प्रयु॑ङ्क्ते ।

''देवा॑ गातुविदो गा॒तुव्ँ वि॒त्वा गा॒तुमि॒ते''त्या॑ह ।
यत॑ ए॒व य॒ज्ञम्प्र॑यु॒ङ्क्ते ।

#### टीका
12ब्रह्मवादिन इत्यादि ॥ यतः यज्ञं प्रयुङ्क्ते तत् तत्रैव यः प्रतिष्ठापयति स एवाध्वर्युः स्यात् भवितुमर्हतीति ब्रह्मवादिनो वदन्ति । कुतः तर्हि अध्वर्युः यज्ञं प्रयुङ्क्ते? इत्याह - वाताद्वा इति । वातः वायुः सर्वपरिस्पन्दाश्रयः क्रियाशक्तिरीश्वरस्य, ततः आदाय यज्ञं प्रयुङ्क्ते 'देवा गातुविदः'11 इति समिष्टयजुर्होममन्त्रे 'वाते धाः'11 इति वचनात् ।
### मन्त्रः
तदे॑न॒म्प्रति॑ष्ठापयति ।   
प्रति॑तिष्ठति प्र॒जया॑ प॒शुभि॒र्यज॑मानः ॥71॥  

#### टीका

यतः प्रयुज्यते तत्रैव यज्ञं प्रतिष्ठापयति । ततः प्रजया पशुभिश्च यजमायः प्रतिष्ठितो भवति ॥


इति नवमोऽनवाकः ॥  
