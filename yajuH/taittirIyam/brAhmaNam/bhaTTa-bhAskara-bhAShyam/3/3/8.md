---
title: ०८, इडाभक्षणम् 
unicode_script: devanagari
---

## मूलम्
धिष्णि॑या॒ वा ए॒ते न्यु॑प्यन्ते ।य द्ब्र॒ह्मा ।  यद्धोता᳚ ।   
यद॑ध्व॒र्युः । यद॒ग्नीत् । यद्यज॑मानः ।  

### मन्त्रः
धिष्णि॑या॒ वा ए॒ते न्यु॑प्यन्ते॒ यद्ब्र॒ह्मा यद्धोता॒ यद॑ध्व॒र्युर् यद॒ग्नीद् यद्यज॑मानः ।

#### टीका  
1धिष्णिया वा इति ॥ गतम् ॥
## मूलम्
तान् यद॑न्तरे॒यात् ।
यज॑मानस्य प्रा॒णान्थ्सङ्क॑र्षेत् ।  
### मन्त्रः
तान् यद॑न्तरे॒याद् यज॑मानस्य प्रा॒णान्थ्सङ्क॑र्षेत् ।


#### टीका
तानिति । तान् ब्रह्मादीन् अन्तरा यदियात् गच्छेत् । छान्दसं गतित्वम् ।
यजमानस्य प्राणान् संकर्षेत् संगृह्य गच्छेत् । 'प्राणा वा एते यद्धिष्णियाः' इति ।
### मन्त्रः
प्र॒मायु॑कस्स्यात् ।
#### टीका

ततः प्रमायुको मरणशीलः स्यात् ।
### मन्त्रः
पु॒रो॒डाश॑मप॒गृह्य॒ सञ्च॑रत्यध्व॒र्युः ॥49॥  
यज॑मानायै॒व तल्लो॒कꣳ शिꣳ॑षति ।
#### टीका

अपगृह्येति । अपादाय लोकं शिंषति स्थानमवशेषयति ।

### मन्त्रः
नास्य॑ प्रा॒णान्थ्सङ्क॑र्षति ।  
न प्र॒मायु॑को भवति ।     
#### टीका
'यजमानो वै पुरोडाशः' इति तस्य स्थितत्वात् ततः प्राणसंकर्षणाभावात् प्रमायुको न भवति ।

## मूलम्
पु॒रस्ता᳚त्प्र॒त्यङ्ङासी॑नः ।
इडा॑या॒ इडा॒माद॑धाति ।  

### मन्त्रः
पु॒रस्ता᳚त्प्र॒त्यङ्ङासी॑न॒ इडा॑या॒ इडा॒माद॑धाति ।  

हस्त्या॒ꣳ॒ होत्रे᳚ ।
प॒शवो॒ वा इडा᳚ ।   
प॒शव॒ᳶ पुरु॑षः ।   
प॒शुष्वे॒व प॒शून्प्रति॑ष्ठापयति ।   

#### टीका
अङ्गुलाविति । होतुः । चतुस्संपद्यत इति अवत्तम् ।+++(अस्य वाक्यस्य अन्वयः कुत्रेति न स्पष्टम् )+++
### मन्त्रः

च॒त्वारि॒ वै प॒शोᳶ प्र॑ति॒ष्ठाना॑नि ।  
#### टीका
प्रतिष्ठानानि चरणानि ।

## मूलम्
यावा॑ने॒व प॒शुः ।
तमुप॑ह्वयते ॥51॥
### मन्त्रः
यावा॑ने॒व प॒शुस् तमुप॑ह्वयते ॥51॥  
#### टीका

'दैव्या अध्वर्यवे उपहूताः' इति होतुरभिज्ञाय 'उपहूतः पशुमानसानीति' इत्यध्वर्युर्जपति । अतोऽध्वर्युयजमानौ द्वावपीति होतोपह्वयते ।

## मूलम्
मुख॑मिव॒ प्रत्युप॑ह्वयेत ।
स॒म्मु॒खाने॒व प॒शूनुप॑ह्वयते ।   

प॒शवो॒ वा इडा᳚ ।
तस्मा॒थ्साऽन्वा॒रभ्या᳚ ।
अ॒ध्व॒र्युणा॑ च॒ यज॑मानेन च ।

### मन्त्रः
मुख॑मिव॒ प्रत्युप॑ह्वयेत स॒म्मु॒खाने॒व प॒शूनुप॑ह्वयते ।   

प॒शवो॒ वा इडा॒ तस्मा॒थ्साऽन्वा॒रभ्या᳚ अध्व॒र्युणा॑ च॒ यज॑मानेन च ।  

''उप॑हूतᳶ पशु॒मान॑सा॒नी''त्या॑ह ।  
उप॒ ह्ये॑नौ॒ ह्वय॑ते॒ होता᳚ ।   
इडा॑यै दे॒वता॑नामुपह॒वे ।   
## मूलम्
उप॑हूतᳶ पशु॒मान्भ॑वति ।
य ए॒वव्ँ वेद॑ ॥52॥  

याव्ँ वै हस्त्या॒मिडा॑मा॒दधा॑ति ।
वा॒चस्सा भा॑ग॒धेय᳚म् ।
यामु॑प॒ह्वय॑ते ।
प्रा॒णाना॒ꣳ॒ सा ।
वाच॑ञ्चै॒व प्रा॒णाꣳश्चाव॑रुन्धे ।
### मन्त्रः

उप॑हूतᳶ पशु॒मान्भ॑वति॒ य ए॒वव्ँ वेद॑ ॥52॥  

याव्ँ वै हस्त्या॒मिडा॑मा॒दधा॑ति वा॒चस्सा भा॑ग॒धेय᳚म् ।   

यामु॑प॒ह्वय॑ते प्रा॒णाना॒ꣳ॒ सा वाच॑ञ्चै॒व प्रा॒णाꣳश्चाव॑रुन्धे ।

#### टीका

तत्तस्मादुपहूत इत्यात्मानमध्वर्युराह ॥

## मूलम्
अथ॒ वा ए॒तर्ह्युप॑हूताया॒मिडा॑याम् ।  
पु॒रो॒डाश॑स्यै॒व ब॑र्हि॒षदो॑ मीमा॒ꣳ॒सा ।
### मन्त्रः
अथ॒ वा ए॒तर्ह्युप॑हूताया॒मिडा॑याम् पुरो॒डाश॑स्यै॒व ब॑र्हि॒षदो॑ मीमा॒ꣳ॒सा ।

#### टीका
2इडार्थं देवतानामुपहवे क्रियमाणे - मीमांसेति ॥ पुरोडाशस्य बर्हिषत्त्वं किमर्थं क्रियत इति मीमांसा क्रियते यज्ञविद्भिः ।

## मूलम्
यज॑मानन्दे॒वा अ॑ब्रुवन्न् ।
ह॒विर्नो॒ निर्व॒पेति॑ ।
### मन्त्रः
यज॑मानन्दे॒वा अ॑ब्रुवन्न् -''ह॒विर्नो॒ निर्व॒पे''ति॑ ।

#### टीका
तत्र निर्णयार्थमर्थवादमाह - यजमानमित्यादि । अभागश्चेदहं न हविः निर्वप्स्यामीति यजमानोऽब्रवीत् ।
### मन्त्रः
''नाहम॑भा॒गो निर्व॑फ्स्या॒मी''त्य॑ब्रवीत् ॥53॥  

''न मया॑ऽभा॒गयाऽनु॑वख्ष्य॒थे''ति॒ वाग॑ब्रवीत् ।  

''नाहम॑भा॒गा पु॑रोनुवा॒क्या॑ भविष्या॒मी''ति॑ पुरोनुवा॒क्या᳚ ।  

''नाहम॑भा॒गा या॒ज्या॑ भविष्या॒मी''ति॑ या॒ज्या᳚ ।  

''न मया॑ऽभा॒गेन॒ वष॑ट्करिष्य॒थे''ति॑ वषट्का॒रः ।   

#### टीका

अभागया मया अनुवचनं न करिष्यथेति वागवोचत् । एवं पुरोऽनुवाक्यादिषु द्रष्टव्यम् ।

## मूलम्
यद्य॑जमानभा॒गन्नि॒धाय॑ पुरो॒डाश॑म्बर्हि॒षद॑ङ्क॒रोति॑ ।
ताने॒व तद्भा॒गिन॑ᳵ करोति ।

### मन्त्रः
यद्य॑जमानभा॒गन्नि॒धाय॑ पुरो॒डाश॑म्बर्हि॒षद॑ङ्क॒रोति॒ ताने॒व तद्भा॒गिन॑ᳵ करोति ।  
च॒तु॒र्धा क॑रोति ।  
चत॑स्रो॒ दिशः॑ ।  
दि॒ख्ष्वे॑व प्रति॑तिष्ठति ।  
ब॒र्॒हि॒षद॑ङ्करोति ॥54॥    

यज॑मानो॒ वै पु॑रो॒डाशः॑ ।
प्र॒जा ब॒र्॒हिः ।
यज॑मानमे॒व प्र॒जासु॒ प्रति॑ष्ठापयति ।
#### टीका
यदित्यादि । गतम् ।
## मूलम्
तस्मा॑द॒स्थ्नाऽन्याᳶ प्र॒जाᳶ प्र॑ति॒तिष्ठ॑न्ति ।  
मा॒ꣳ॒सेना॒न्याः ।
### मन्त्रः
तस्मा॑द॒स्थ्नाऽन्याᳶ प्र॒जाᳶ प्र॑ति॒तिष्ठ॑न्ति माꣳ॒सेना॒न्याः ।
#### टीका
तस्मादिति । खरमृदुसंयोगात् काश्चित्प्रजाः गवादयः अस्थ्ना प्रतितिष्ठन्ति, काश्चिन्मनुष्यादयः मांसेन ।

## मूलम्
अथो॒ खल्वा॑हुः ।
दख्षि॑णा॒ वा ए॒ता ह॑विर्य॒ज्ञस्या᳚न्तर्वे॒द्यव॑रुध्यन्ते ।
यत्पु॑रो॒डाश॑म्बर्हि॒षद॑ङ्क॒रोतीति॑ ।

ब्र॒ह्मा होता᳚ऽध्व॒र्युर॒ग्नीत् ।
### मन्त्रः
अथो॒ खल्वा॑हु॒र् - ''दख्षि॑णा॒ वा ए॒ता ह॑विर्य॒ज्ञस्या᳚न्तर्वे॒द्यव॑रुध्यन्ते ।   
यत्पु॑रो॒डाश॑म्बर्हि॒षद॑ङ्क॒रोती''ति॑ ।  


चतु॒र्धा क॑रोति ।  
च॒त्वारो॒ ह्ये॑ते ह॑विर्य॒ज्ञस्य॒र्त्विजः॑ ॥55॥
## मूलम्
ब्र॒ह्मा होता᳚ऽध्व॒र्युर॒ग्नीत् ।

तम॒भिमृ॑शेत् ।
इ॒दम्ब्र॒ह्मणः॑ ।  
इ॒दꣳ होतुः॑ ।
इ॒दम॑ध्व॒र्योः ।
इ॒दम॒ग्नीध॒ इति॑ ।
### मन्त्रः

तम॒भिमृ॑शेद् - ''इ॒दम्ब्र॒ह्मण॑ इ॒दꣳ होतु॑र् इ॒दम॑ध्व॒र्योर् इ॒दम॒ग्नीध॒'' इति॑ ।
#### टीका

अथो खल्वित्यादि । गतम् ।

## मूलम्
यथै॒वादस्सौ॒म्ये᳚ऽध्व॒रे ।
आ॒देश॑मृ॒त्विग्भ्यो॒ दख्षि॑णा नी॒यन्ते᳚ ।
ता॒दृगे॒व तत् ।   

अ॒ग्नीधे᳚ प्रथ॒मायाद॑धाति ॥56॥  
अ॒ग्निमु॑खा॒ ह्यृद्धिः॑ ।  

### मन्त्रः
यथै॒वादस्सौ॒म्ये᳚ऽध्व॒र आ॒देश॑मृ॒त्विग्भ्यो॒ दख्षि॑णा नी॒यन्ते᳚ ता॒दृगे॒व तत् ।   
अ॒ग्नीधे᳚ प्रथ॒मायाद॑धात्य् अ॒ग्निमु॑खा॒ ह्यृद्धिः॑ ।  

अ॒ग्निमु॑खामे॒वर्द्धि॒य्ँयज॑मान ऋध्नोति ।   

#### टीका
यथैवाद इत्यादि । सौम्ये अध्वरे ज्योतिष्टोमे ऋत्विग्भ्यो यथा दक्षिणाः आदेशं आदिश्य इदमस्मा इति नीयन्ते तत्तुल्यमेतत् चतुर्धाकृत्वाऽभिमर्शनम् । दिशेराभीक्ष्ण्ये णमुल् ॥


### मन्त्रः
स॒कृदु॑प॒स्तीर्य॒ द्विरा॒दध॑त् ।  
उ॒प॒स्तीर्य॒ द्विर॒भिघा॑रयति ।   
षट्थ्सम्प॑द्यन्ते ।  
षड्वा ऋ॒तवः॑ ।   
ऋ॒तूने॒व प्री॑णाति ।

वे॒देन॑ ब्र॒ह्मणे᳚ ब्रह्मभा॒गम्परि॑हरति ।  
प्रा॒जा॒प॒त्यो वै वे॒दः ।   
प्रा॒जा॒प॒त्यो ब्र॒ह्मा ॥57॥  
स॒वि॒ता य॒ज्ञस्य॒ प्रसू᳚त्यै ।

#### टीका
3सकृदिति ॥ ब्रह्मा नाम यज्ञस्य सविता अनुज्ञाता, तस्मात्तस्य तथा चर्या प्रसूत्यै भवति ।
## मूलम्
अथ॒ काम॑म॒न्येन॑ ।  
ततो॒ होत्रे᳚ ।  

मध्य॒व्ँवा ए॒तद्य॒ज्ञस्य॑ ।
यद्धोता᳚ ।
### मन्त्रः
मध्य॒व्ँवा ए॒तद्य॒ज्ञस्य॒ यद्धोता᳚ ।   

म॒ध्य॒त ए॒व य॒ज्ञम्प्री॑णाति ।
#### टीका
अथ अन्ये कामं यथेष्टं अन्येन पृथक्पात्रेण भागं परिहरन्ति ।

### मन्त्रः
अथा᳚ध्व॒र्यवे᳚ ।
## मूलम्‌
प्र॒ति॒ष्ठा वा ए॒षा य॒ज्ञस्य॑ ।
यद॑ध्व॒र्युः ।

### मन्त्रः

प्र॒ति॒ष्ठा वा ए॒षा य॒ज्ञस्य॒ यद॑ध्व॒र्युः ।

तस्मा᳚द्धविर्य॒ज्ञस्यै॒तामे॒वावृत॒मनु॑ ॥ 58॥  

अ॒न्या दख्षि॑णा नीयन्ते ।
य॒ज्ञस्य॒ प्रति॑ष्ठित्यै ।
#### टीका
आवृतमिति । यथोक्तमीमांसाक्रियामनुष्ठायैव अन्या दक्षिणा नीयन्ते अन्वाहार्यादयः ।
### मन्त्रः
''अ॒ग्निम॑ग्नीथ्स॒कृथ्स॑कृ॒थ्सम्मृ॒ड्ढी''त्या॑ह ।
परा॑ङिव॒ ह्ये॑तर्हि॑ य॒ज्ञः ।
#### टीका
पराङिवेति । अस्मिन्काले समाप्तभूयिष्ठत्वात् पराङ्मुख इव यज्ञः, तस्मात् अग्निं परिधींश्च सकृत्संमृड्ढीति संप्रेष्यति ॥


### मन्त्रः
''इ॒षि॒ता दैव्या॒ होता॑र॒'' इत्या॑ह ।  
इ॒षि॒तꣳ हि कर्म॑ क्रि॒यते᳚ ।  
''भ॒द्र॒वाच्या॑य॒ प्रेषि॑तो॒ मानु॑षस्सूक्तवा॒काय॑ सू॒क्ता ब्रू॒ही''त्या॑ह ।  
आ॒शिष॑मे॒वैतामाशा᳚स्ते ।  
#### टीका
4इषिता दैव्या इति सूक्तवाकाय संप्रैषः ॥
### मन्त्रः
''स्व॒गा दैव्या॒ होतृ॑भ्य॒'' इत्या॑ह ।  
य॒ज्ञमे॒व तथ्स्व॒गा क॑रोति ।  

''स्व॒स्तिर्मानु॑षेभ्य॒'' इत्या॑ह ।   
आ॒शिष॑मे॒वैतामाशा᳚स्ते ।  

''श॒य्ँयोर्ब्रू॒ही''त्या॑ह ।  
श॒य्ँयुमे॒व बा॑र्हस्प॒त्यम्भा॑ग॒धेये॑न॒ सम॑र्धयति ॥59॥  

#### टीका

स्वगा दैव्या इति शंयुवाकाय । स्वगाकरणं भागानां यथास्वकरणं आत्मगामीकरणम् ॥


इत्यष्टमोऽनुवाकः ॥  
