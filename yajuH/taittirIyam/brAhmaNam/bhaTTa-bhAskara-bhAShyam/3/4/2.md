---
title: ०२
unicode_script: devanagari
---


###  मन्त्रः
गी॒ताय॑ सू॒तम् ।

### टीका
1गीताय गानाय सूतं क्षत्रियेण ब्राह्मण्यां जातं गानजीविनम् ।
###  मन्त्रः
नृ॒त्ताय॑ शैलू॒षम् ।

### टीका
नृत्ताय शैलूषं अन्यस्मै स्वभार्याप्रदायिनं नर्तनजीविकम् ।
###  मन्त्रः

धर्मा॑य सभाच॒रम् ।
### टीका
धर्माय सभाचरं सभायां नित्यं चरन्तं धर्मप्रवक्तारम् ।
###  मन्त्रः
न॒र्माय॑ रे॒भम् ।

### टीका
नर्माय रेभं मेधाविनं चाटूक्तिकुशलम् ।
###  मन्त्रः
नरि॑ष्ठायै भीम॒लम् ।

### टीका
नरिष्ठायै कातरायै नरतमा नरिष्ठा कातरतमा, नृषु वा तिष्ठतीति नरिष्ठा अस्वतन्त्रा कातरतमा तस्यै भीमलं भीरुं चपलाक्षमित्येके ।
###  मन्त्रः
हसा॑य॒ कारि᳚म् ।

### टीका
हसाय 'स्वनहसोर्वा' इत्यप् । कारिं विकटाचारं नृत्यन्निव यो गच्छति हासयति च जनान् ।
###  मन्त्रः
आ॒न॒न्दाय॑ स्त्रीष॒खम् ।


### टीका
आनन्दय प्रशस्तसुखाय स्त्रीषखं स्त्रीणां नित्यसुहृदं विटम् । छान्दसं षत्वम्
###  मन्त्रः
प्रमुदे॑ कुमारीपु॒त्रम् ।

### टीका

'प्रमुदे प्रकृष्टाय हर्षाय कुमारीपुत्रं दुहितुः पुत्रं प्रहर्ष हेतुम् ।
###  मन्त्रः
मे॒धायै॑ रथका॒रम् ।

### टीका
मेधायै ग्रन्थार्थधारणशक्तायै बुद्ध्यै रथकारं रथस्य कर्तारं निपुणमतिम् ।
###  मन्त्रः
धैर्या॑य॒ तख्षा॑णम् ॥2॥  

### टीका
धैर्याय तक्षाणं वर्धकिं दृढघातिनम् ॥
इति तृतीये चतुर्थे द्वितीयोऽनुवाकः ॥  
