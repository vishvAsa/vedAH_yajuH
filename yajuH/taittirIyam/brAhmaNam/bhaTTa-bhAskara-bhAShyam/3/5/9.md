---
title: ०९
unicode_script: devanagari
---


### मन्त्रः
दे॒वम्ब॒र्हिः ।
व॒सु॒वने॑ वसु॒धेय॑स्य वेतु ।  
दे॒वो नरा॒शꣳसः॑ ।
व॒सु॒वने॑ वसु॒धेय॑स्य वेतु ।   
दे॒वो अ॒ग्निस्स्वि॑ष्ट॒कृत् ।
सु॒द्रवि॑णा म॒न्द्रᳵ क॒विः ।
स॒त्यम॑न्माय॒जी होता᳚ ।
होतु॑र्होतु॒राय॑जीयान् ।
अग्ने॒ यान्दे॒वानया᳚ट् ।
### टीका  
1देवं बर्हिरिति ॥ सौत्रामण्यां व्याखातः । एवमुत्तरौ द्रष्टव्यौ । सुद्रविणाः शोभनधनः सकारान्तं शब्दान्तरमिदम् । मन्द्रः मन्दनशीलः मन्दयिता वा सर्वेषां, कविः क्रान्तदशनः, सत्यमन्मा सत्यमनसः, अमोघमतिः, आयजी मर्यादया यथाविधानं‍ यष्टा, होतुर्होतुः सर्वस्मात् अन्यस्माद्धोतुः आयजीयान् अतिशयेनायष्टा, 'तुश्छदसि' इति आयष्टृशब्दात् ईयसुन् । हे अग्ने! ईदृशस्त्वं यान् दवान् अयाट् अयाक्षीः । पूर्वदिडभावो वृद्धिश्च । यानित्यस्य रुत्वानुनासिकावुक्तौ ।
## मूलम्

याꣳ अपि॑प्रेः ।
ये ते॑ हो॒त्रे अम॑थ्सत ।
ताꣳ स॑स॒नुषी॒ꣳ॒ होत्रा᳚न्देवङ्ग॒माम् ।
दि॒वि दे॒वेषु॑ य॒ज्ञमेर॑ये॒मम् ।
### मन्त्रः
याꣳ अपि॑प्रे॒र् ये ते॑ हो॒त्रे अम॑थ्सत॒ ताꣳ स॑स॒नुषी॒ꣳ॒ होत्रा᳚न्देवङ्ग॒मान् दि॒वि दे॒वेषु॑ य॒ज्ञमेर॑ये॒मम् ।

### टीका
यांश्च देवान् अपिप्रेः अप्रीणयः । प्रीणतेर्लङि 'बहुलं छन्दसि' इति शपः श्लुः । ये च ते तव होत्रे होतृकृत्ये याजमाने अमत्सत अमाद्यन् तेषु देवेषु दिवि स्थितेषु तां त्वदीयां ससजुषीं हवींषि देवेभ्यो दत्तवतीम् । सनेतेः लिटः क्वसुरादेशः । होत्रां होतृकृत्यां देवंगमां देवानेव गच्छन्तीम् । 'गमश्च ' इति खच् । तां इमां एरय आभिमुख्येन प्रापय, इमं च यज्ञं एरय देवानां भोगाय कुरु ।
### मन्त्रः
स्वि॒ष्ट॒कृच्चाग्ने॒ होताऽभूः᳚ ।

### टीका

हे अग्ने! स्विष्टकृत् शोभनयजनकारी च होता अभूः अभवः छान्दसो लुङ् । 'चवायोगे प्रथमा' इति निघाताभावे आट उदात्तत्वम् ।
### मन्त्रः
व॒सु॒वने॑ वसु॒धेय॑स्य नमोवा॒के वीहि॑ ॥19॥  
### टीका
इदं चास्तु - वसुवने वसुनो वननाय नमसः अन्नस्य वाकाय वक्तव्यत्वाय दानभोगादौ वश्यत्वाय हे अग्ने! इदमाज्यं वीहि पिब । वनोतेः क्किपि तादर्थ्ये चतुर्थी । दधातेः भावे अचो यत् । चतुर्थ्यर्थे 'बहुळं छन्दसि' इति षष्ठी । वचेर्घञ्, निमित्तात्सप्तमी ॥
इति तैत्तिरीये ब्राह्मणे तृतीये पञ्चमे नवमोऽनुवाकः ॥  
