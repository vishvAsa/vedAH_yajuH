---
title: ०५
unicode_script: devanagari
---

## मूलम्
मि॒त्रो वा अ॑कामयत ।
मि॒त्र॒धेय॑मे॒षु लो॒केष्व॒भिज॑येय॒मिति॑ ।
स ए॒तम्मि॒त्राया॑नूरा॒धेभ्य॑श्च॒रुन्निर॑वपत् ।
ततो॒ वै स मि॑त्र॒धेय॑मे॒षु लो॒केष्व॒भ्य॑जयत् ।
मि॒त्र॒धेयꣳ॑ ह॒ वा ए॒षु लो॒केष्व॒भिज॑यति ।


य ए॒तेन॑ ह॒विषा॒ यज॑ते ।
य उ॑ चैनदे॒वव्ँ वेद॑ ।
सोऽत्र॑ जुहोति ।

मि॒त्राय॒ स्वाहा॑ऽनूरा॒धेभ्य॒स्स्वाहा᳚ ।
मि॒त्र॒धेया॑य॒ स्वाहा॒ऽभिजि॑त्यै॒ स्वाहेति॑ ॥42॥  

### मन्त्रः
मि॒त्रो वा अ॑कामयत - ''मित्र॒धेय॑मे॒षु लो॒केष्व॒भिज॑येय॒''मिति॑ ।  
स ए॒तम्मि॒त्राया॑नूरा॒धेभ्य॑श्च॒रुन्निर॑वपत् ।  
ततो॒ वै स मि॑त्र॒धेय॑मे॒षु लो॒केष्व॒भ्य॑जयत् ।   
मि॒त्र॒धेयꣳ॑ ह॒ वा ए॒षु लो॒केष्व॒भिज॑यति ।  

य ए॒तेन॑ ह॒विषा॒ यज॑ते॒ य उ॑ चैनदे॒वव्ँ वेद॒ सोऽत्र॑ जुहोति ।  
"मि॒त्राय॒ स्वाहा॑ऽनूरा॒धेभ्य॒स्स्वाहा᳚ । मि॒त्र॒धेया॑य॒ स्वाहा॒ऽभिजि॑त्यै॒ स्वाहे''ति॑ ॥42॥  


#### टीका
1मित्रो वा इति ॥ मित्रधेयं मित्रत्वं सर्वस्य । मित्राय वा धातव्यं दातव्यं मित्रधेयम् ॥
## मूलम्
इन्द्रो॒ वा अ॑कामयत ।
ज्यैष्ठ्य॑न्दे॒वाना॑म॒भिज॑येय॒मिति॑ ।
स ए॒तमिन्द्रा॑य ज्ये॒ष्ठायै॑ पुरो॒डाश॒मेका॑दशकपाल॒न्निर॑वपन्म॒हाव्री॑हीणाम् ।
ततो॒ वै स ज्यैष्ठ्य॑न्दे॒वाना॑म॒भ्य॑जयत् ।
ज्यैष्ठ्यꣳ॑ ह॒ वै स॑मा॒नाना॑म॒भिज॑यति ।

य ए॒तेन॑ ह॒विषा॒ यज॑ते ।
य उ॑ चैनदे॒वव्ँ वेद॑ ।
सोऽत्र॑ जुहोति ।




इन्द्रा॑य॒ स्वाहा᳚ ज्ये॒ष्ठायै॒ स्वाहा᳚ ।
ज्यैष्ठ्या॑य॒ स्वाहा॒भिजि॑त्यै॒ स्वाहेति॑ ॥43॥  
### मन्त्रः
इन्द्रो॒ वा अ॑कामयत॒ - ''ज्यैष्ठ्य॑न्दे॒वाना॑म॒भिज॑येय॒''मिति॑ ।  
स ए॒तमिन्द्रा॑य ज्ये॒ष्ठायै॑ पुरो॒डाश॒मेका॑दशकपाल॒न्निर॑वपन्म॒हाव्री॑हीणाम् ।

ततो॒ वै स ज्यैष्ठ्य॑न्दे॒वाना॑म॒भ्य॑जयत् ।  
ज्यैष्ठ्यꣳ॑ ह॒ वै स॑मा॒नाना॑म॒भिज॑यति ।  

 य ए॒तेन॑ ह॒विषा॒ यज॑ते॒ य उ॑ चैनदे॒वव्ँ वेद॒ सोऽत्र॑ जुहोति ।   
 "इन्द्रा॑य॒ स्वाहा᳚ ज्ये॒ष्ठायै॒ स्वाहा᳚ । ज्यैष्ठ्या॑य॒ स्वाहा॒भिजि॑त्यै॒ स्वाहे''ति॑ ॥43॥  

#### टीका
2महाव्रीहयः महाशालयः ॥
## मूलम्
प्र॒जाप॑ति॒र्वा अ॑कामयत ।
मूल॑म्प्र॒जाव्ँवि॑न्दे॒येति॑ ।
स ए॒तम्प्र॒जाप॑तये॒ मूला॑य च॒रुन्निर॑वपत् ।
ततो॒ वै स मूल॑म्प्र॒जाम॑विन्दत ।
मूलꣳ॑ ह॒ वै प्र॒जाव्ँ वि॑न्दते ।
य ए॒तेन॑ ह॒विषा॒ यज॑ते ।
य उ॑ चैनदे॒वव्ँ वेद॑ ।
सोऽत्र॑ जुहोति ।
प्र॒जाप॑तये॒ स्वाहा॒ मूला॑य॒ स्वाहा᳚ ।
प्र॒जायै॒ स्वाहेति॑ ॥44॥  
### मन्त्रः
प्र॒जाप॑ति॒र्वा अ॑कामयत॒ - ''मूल॑म्प्र॒जाव्ँवि॑न्दे॒ये''ति॑ ।  
स ए॒तम्प्र॒जाप॑तये॒ मूला॑य च॒रुन्निर॑वपत् ।  

ततो॒ वै स मूल॑म्प्र॒जाम॑विन्दत ।  
मूलꣳ॑ ह॒ वै प्र॒जाव्ँ वि॑न्दते ।

य ए॒तेन॑ ह॒विषा॒ यज॑ते॒ य उ॑ चैनदे॒वव्ँ वेद॒ सोऽत्र॑ जुहोति ।  
"प्र॒जाप॑तये॒ स्वाहा॒ मूला॑य॒ स्वाहा᳚ । प्र॒जायै॒ स्वाहे''ति॑ ॥44॥  


#### टीका
3मूलं प्रधानभूतम् ॥
## मूलम्
आपो॒ वा अ॑कामयन्त ।
स॒मु॒द्रङ्काम॑म॒भिज॑ये॒मेति॑ ।
ता ए॒तम॒द्भ्यो॑ऽषा॒ढाभ्य॑श्च॒रुन्निर॑वपन्न् ।
ततो॒ वै तास्स॑मु॒द्रङ्काम॑म॒भ्य॑जयन्न् ।
स॒मु॒द्रꣳ ह॒ वै काम॑म॒भिज॑यति ।

य ए॒तेन॑ ह॒विषा॒ यज॑ते ।
य उ॑ चैनदे॒वव्ँ वेद॑ ।
सोऽत्र॑ जुहोति ।

अ॒द्भ्यस्स्वाहा॑ऽषा॒ढाभ्य॒स्स्वाहा᳚ ।
स॒मु॒द्राय॒ स्वाहा॒ कामा॑य॒ स्वाहा᳚ ।
अ॒भिजि॑त्यै॒ स्वाहेति॑ ॥45॥  
### मन्त्रः

आपो॒ वा अ॑कामयन्त - ''समु॒द्रङ्काम॑म॒भिज॑ये॒''मेति॑ ।  
ता ए॒तम॒द्भ्यो॑ऽषा॒ढाभ्य॑श्च॒रुन्निर॑वपन्न् ।  
ततो॒ वै तास्स॑मु॒द्रङ्काम॑म॒भ्य॑जयन्न् ।  
स॒मु॒द्रꣳ ह॒ वै काम॑म॒भिज॑यति ।

 य ए॒तेन॑ ह॒विषा॒ यज॑ते॒ य उ॑ चैनदे॒वव्ँ वेद॒ सोऽत्र॑ जुहोति ।  
 "अ॒द्भ्यस्स्वाहा॑ऽषा॒ढाभ्य॒स्स्वाहा᳚ । स॒मु॒द्राय॒ स्वाहा॒ कामा॑य॒ स्वाहा᳚ । अ॒भिजि॑त्यै॒  स्वाहे''ति॑ ॥45॥  

#### टीका
4समुद्रं कामं कामानां साधकमभिजयेमेति ॥
## मूलम्
विश्वे॒ वै दे॒वा अ॑कामयन्त ।
अ॒न॒प॒ज॒य्यञ्ज॑ये॒मेति॑ ।
त ए॒तव्ँ विश्वे᳚भ्यो दे॒वेभ्यो॑ऽषा॒ढाभ्य॑श्च॒रुन्निर॑वपन्न् ।
ततो॒ वै ते॑ऽनपज॒य्यम॑जयन्न् ।
अ॒न॒प॒ज॒य्यꣳ ह॒ वै ज॑यति ।


य ए॒तेन॑ ह॒विषा॒ यज॑ते ।
य उ॑ चैनदे॒वव्ँ वेद॑ ।
सोऽत्र॑ जुहोति ।


विश्वे᳚भ्यो दे॒वेभ्य॒स्स्वाहा॑ऽषा॒ढाभ्य॒स्स्वाहा᳚ ।
अ॒न॒प॒ज॒य्याय॒ स्वाहा॒ जित्यै॒ स्वाहेति॑ ॥46॥  
### मन्त्रः
विश्वे॒ वै दे॒वा अ॑कामयन्त -अनपज॒य्यञ्ज॑ये॒मे''ति॑ ।   
त ए॒तव्ँ विश्वे᳚भ्यो दे॒वेभ्यो॑ऽषा॒ढाभ्य॑श्च॒रुन्निर॑वपन्न् ।  

ततो॒ वै ते॑ऽनपज॒य्यम॑जयन्न् ।  
अ॒न॒प॒ज॒य्यꣳ ह॒ वै ज॑यति ।

 य ए॒तेन॑ ह॒विषा॒ यज॑ते॒ य उ॑ चैनदे॒वव्ँ वेद॒ सोऽत्र॑ जुहोति ।  
 "विश्वे᳚भ्यो दे॒वेभ्य॒स्स्वाहा॑ऽषा॒ढाभ्य॒स्स्वाहा᳚ । अ॒न॒प॒ज॒य्याय॒ स्वाहा॒ जित्यै॒ स्वाहे''ति॑ ॥46॥  
## मूलम्

ब्रह्म॒ वा अ॑कामयत ।
ब्र॒ह्म॒लो॒कम॒भिज॑येय॒मिति॑ ।
तदे॒तम्ब्रह्म॑णेऽभि॒जिते॑ च॒रुन्निर॑वपत् ।
ततो॒ वै तद्ब्र॑ह्मलो॒कम॒भ्य॑जयत् ।
ब्र॒ह्म॒लो॒कꣳ ह॒ वा अ॒भिज॑यति ।
य ए॒तेन॑ ह॒विषा॒ यज॑ते ।
य उ॑ चैनदे॒वव्ँ वेद॑ ।
सोऽत्र॑ जुहोति ।
ब्रह्म॑णे॒ स्वाहा॑ऽभि॒जिते॒ स्वाहा᳚ ।
ब्र॒ह्म॒लो॒काय॒ स्वाहा॒ऽभिजि॑त्यै॒ स्वाहेति॑ ॥47॥  
### मन्त्रः
ब्रह्म॒ वा अ॑कामयत - ''ब्रह्मलो॒कम॒भिज॑येय॒''मिति॑ ।  
तदे॒तम्ब्रह्म॑णेऽभि॒जिते॑ च॒रुन्निर॑वपत् ।  
ततो॒ वै तद्ब्र॑ह्मलो॒कम॒भ्य॑जयत् ।  
ब्र॒ह्म॒लो॒कꣳ ह॒ वा अ॒भिज॑यति ।  

य ए॒तेन॑ ह॒विषा॒ यज॑ते॒ य उ॑ चैनदे॒वव्ँ वेद॒ सोऽत्र॑ जुहोति ।   
"ब्रह्म॑णे॒ स्वाहा॑ऽभि॒जिते॒ स्वाहा᳚ । ब्र॒ह्म॒लो॒काय॒ स्वाहा॒ऽभिजि॑त्यै॒ स्वाहे''ति॑ ॥47॥  

#### टीका
5-6अनपजय्यं केनचिदप्यपजेतुमशक्यम् । ''क्षय्यजय्यौ शक्यार्थे'' इति निपात्यते । ''ययतोः '' इत्युत्तरपदान्तोदात्तत्वम् । क्रियाविशेषण चेदम् ॥

## मूलम्
विष्णु॒र्वा अ॑कामयत ।
पुण्य॒ꣵ श्लोकꣳ॑ शृण्वीय ।
न मा॑ पा॒पी की॒र्तिराग॑च्छे॒दिति॑ ।
स ए॒तव्ँ विष्ण॑वे श्रो॒णायै॑ पुरो॒डाश॑न्त्रिकपा॒लन्निर॑वपत् ।
ततो॒ वै स पुण्य॒ꣵ॒ श्लोक॑मशृणुत ।
नैन॑म्पा॒पी की॒र्तिराग॑च्छत् ।
पुण्यꣳ॑ ह॒ वै श्लोकꣳ॑ शृणुते ।
नैन॑म्पा॒पी की॒र्तिराग॑च्छति ।
य ए॒तेन॑ ह॒विषा॒ यज॑ते ।
य उ॑ चैनदे॒वव्ँ वेद॑ ।
सोऽत्र॑ जुहोति ।
विष्ण॑वे॒ स्वाहा᳚ श्रो॒णायै॒ स्वाहा᳚ ।
श्लोका॑य॒ स्वाहा᳚ श्रु॒ताय॒ स्वाहेति॑ ॥48॥  
### मन्त्रः
विष्णु॒र्वा अ॑कामयत॒ - ''पुण्य॒ꣵ श्लोकꣳ॑ शृण्वीय॒ न मा॑ पा॒पी की॒र्तिराग॑च्छे॒''दिति॑ ।  
स ए॒तव्ँ विष्ण॑वे श्रो॒णायै॑ पुरो॒डाश॑न्त्रिकपा॒लन्निर॑वपत् ।  
ततो॒ वै स पुण्य॒ꣵ॒ श्लोक॑मशृणुत ।  

नैन॑म्पा॒पी की॒र्तिराग॑च्छत् ।  
पुण्यꣳ॑ ह॒ वै श्लोकꣳ॑ शृणुते ।  
नैन॑म्पा॒पी की॒र्तिराग॑च्छति ।

य ए॒तेन॑ ह॒विषा॒ यज॑ते॒ य उ॑ चैनदे॒वव्ँ वेद॒ सोऽत्र॑ जुहोति  ।  
"विष्ण॑वे॒ स्वाहा᳚ श्रो॒णायै॒ स्वाहा᳚ । श्लोका॑य॒ स्वाहा᳚ श्रु॒ताय॒ स्वाहे''ति॑ ॥48॥  

#### टीका
7पुण्यश्लोकः पावनशब्दः ॥
## मूलम्
वस॑वो॒ वा अ॑कामयन्त ।
अग्र॑न्दे॒वता॑ना॒म्परी॑या॒मेति॑ ।
त ए॒तव्ँवसु॑भ्य॒श्श्रवि॑ष्ठाभ्यᳶ पुरो॒डाश॑म॒ष्टाक॑पाल॒न्निर॑वपन्न् ।
ततो॒ वै तेऽग्र॑न्दे॒वता॑ना॒म्पर्या॑यन्न् ।
अग्रꣳ॑ ह॒ वै स॑मा॒नाना॒म्पर्ये॑ति ।
य ए॒तेन॑ ह॒विषा॒ यज॑ते ।
य उ॑ चैनदे॒वव्ँ वेद॑ ।
सोऽत्र॑ जुहोति ।
वसु॑भ्य॒स्स्वाहा॒ श्रवि॑ष्ठाभ्य॒स्स्वाहा᳚ ।
अग्रा॑य॒ स्वाहा॒ परी᳚त्यै॒ स्वाहेति॑ ॥49॥  
### मन्त्रः
वस॑वो॒ वा अ॑कामयन्त॒ - ''अग्र॑न्दे॒वता॑ना॒म्परी॑या॒मे''ति॑ ।  
त ए॒तव्ँवसु॑भ्य॒श्श्रवि॑ष्ठाभ्यᳶ पुरो॒डाश॑म॒ष्टाक॑पाल॒न्निर॑वपन्न् ।

ततो॒ वै तेऽग्र॑न्दे॒वता॑ना॒म्पर्या॑यन्न् ।  
अग्रꣳ॑ ह॒ वै स॑मा॒नाना॒म्पर्ये॑ति ।  

य ए॒तेन॑ ह॒विषा॒ यज॑ते॒ य उ॑ चैनदे॒वव्ँ वेद॒ सोऽत्र॑ जुहोति ।  
"वसु॑भ्य॒स्स्वाहा॒ श्रवि॑ष्ठाभ्य॒स्स्वाहा᳚ । अग्रा॑य॒ स्वाहा॒ परी᳚त्यै॒ स्वाहे''ति॑ ॥49॥  


#### टीका
8अग्रं प्राधान्यम् ॥
## मूलम्
इन्द्रो॒ वा अ॑कामयत ।
दृ॒ढोऽशि॑थिलस्स्या॒मिति॑ ।  

स ए॒तव्ँवरु॑णाय श॒तभि॑षजे भेष॒जेभ्य॑ᳶ पुरो॒डाश॒न्दश॑कपाल॒न्निर॑वपत्कृ॒ष्णाना᳚व्ँव्रीही॒णाम् ।
ततो॒ वै स दृ॒ढोऽशि॑थिलोऽभवत् ।
दृ॒ढो ह॒ वा अशि॑थिलो भवति ।  

य ए॒तेन॑ ह॒विषा॒ यज॑ते ।
य उ॑ चैनदे॒वव्ँ वेद॑ ।
सोऽत्र॑ जुहोति ।  

वरु॑णाय॒ स्वाहा॑ श॒तभि॑षजे॒ स्वाहा᳚ ।
भे॒ष॒जेभ्य॒स्स्वाहेति॑ ॥50॥  
### मन्त्रः

इन्द्रो॒ वा अ॑कामयत - ''दृ॒ढोऽशि॑थिलस्स्या॒''मिति॑ ।  
स ए॒तव्ँवरु॑णाय श॒तभि॑षजे भेष॒जेभ्य॑ᳶ पुरो॒डाश॒न्दश॑कपाल॒न्निर॑वपत्कृ॒ष्णाना᳚व्ँव्रीही॒णाम् ।  
ततो॒ वै स दृ॒ढोऽशि॑थिलोऽभवत् ।  
दृ॒ढो ह॒ वा अशि॑थिलो भवति ।  

य ए॒तेन॑ ह॒विषा॒ यज॑ते॒ य उ॑ चैनदे॒वव्ँ वेद॒ सोऽत्र॑ जुहोति ।
"वरु॑णाय॒ स्वाहा॑ श॒तभि॑षजे॒ स्वाहा᳚ । भे॒ष॒जेभ्य॒स्स्वाहे''ति॑ ॥50॥  

#### टीका
9-10दृढः चिरजीवनः अशिथिलः अशिथिलाङ्गः ॥
## मूलम्
अ॒जो वा एक॑पादकामयत ।
ते॒ज॒स्वी ब्र॑ह्मवर्च॒सी स्या॒मिति॑ ।
स ए॒तम॒जायैक॑पदे प्रोष्ठप॒देभ्य॑श्च॒रुन्निर॑वपत् ।
ततो॒ वै स ते॑ज॒स्वी ब्र॑ह्मवर्च॒स्य॑भवत् ।
ते॒ज॒स्वी ह॒ वै ब्र॑ह्मवर्च॒सी भ॑वति ।
य ए॒तेन॑ ह॒विषा॒ यजते ।
य उ॑ चैनदे॒वव्ँ वेद॑ ।
सोऽत्र॑ जुहोति ।
अ॒जायैक॑पदे॒ स्वाहा᳚ प्रोष्ठप॒देभ्य॒स्स्वाहा᳚ ।
तेज॑से॒ स्वाहा᳚ ब्रह्मवर्च॒साय॒ स्वाहेति॑ ॥51॥  

### मन्त्रः
अ॒जो वा एक॑पादकामयत - ''तेज॒स्वी ब्र॑ह्मवर्च॒सी स्या॒''मिति॑ ।  
स ए॒तम॒जायैक॑पदे प्रोष्ठप॒देभ्य॑श्च॒रुन्निर॑वपत् ।

ततो॒ वै स ते॑ज॒स्वी ब्र॑ह्मवर्च॒स्य॑भवत् ।  
ते॒ज॒स्वी ह॒ वै ब्र॑ह्मवर्च॒सी भ॑वति ।  
य ए॒तेन॑ ह॒विषा॒ यजते॒ य उ॑ चैनदे॒वव्ँ वेद॒ सोऽत्र॑ जुहोति ।   
''अ॒जायैक॑पदे॒ स्वाहा᳚ प्रोष्ठप॒देभ्य॒स्स्वाहा᳚ । तेज॑से॒ स्वाहा᳚ ब्रह्मवर्च॒साय॒ स्वाहे''ति॑ ॥51॥  

## मूलम्
अहि॒र्वै बु॒ध्नियो॑ऽकामयत ।
इ॒माम्प्र॑ति॒ष्ठाव्ँ वि॑न्दे॒येति॑ ।
स ए॒तमह॑ये बु॒ध्निया॑य प्रोष्ठप॒देभ्य॑ᳶ पुरो॒डाश॒म्भूमि॑कपाल॒न्निर॑वत् ।
ततो॒ वै स इ॒माम्प्र॑ति॒ष्ठाम॑विन्दत ।
इ॒माꣳ ह॒ वै प्र॑ति॒ष्ठाव्ँ वि॑न्दते ।
य ए॒तेन॑ ह॒विषा॒ यज॑ते ।
य उ॑ चैनदे॒वव्ँ वेद॑ ।
सोऽत्र॑ जुहोति ।
अह॑ये बु॒ध्निया॑य॒ स्वाहा᳚ प्रोष्ठप॒देभ्य॒स्स्वाहा᳚ ।
प्र॒ति॒ष्ठायै॒ स्वाहेति॑ ॥52॥  
### मन्त्रः

अहि॒र्वै बु॒ध्नियो॑ऽकामयत -''इ॒माम्प्र॑ति॒ष्ठाव्ँ वि॑न्दे॒ये''ति॑ ।  
स ए॒तमह॑ये बु॒ध्निया॑य प्रोष्ठप॒देभ्य॑ᳶ पुरो॒डाश॒म्भूमि॑कपाल॒न्निर॑वत् ।

ततो॒ वै स इ॒माम्प्र॑ति॒ष्ठाम॑विन्दत ।  
इ॒माꣳ ह॒ वै प्र॑ति॒ष्ठाव्ँ वि॑न्दते ।  

 य ए॒तेन॑ ह॒विषा॒ यज॑ते॒ य उ॑ चैनदे॒वव्ँ वेद॒ सोऽत्र॑ जुहोति ।  
 "अह॑ये बु॒ध्निया॑य॒ स्वाहा᳚ प्रोष्ठप॒देभ्य॒स्स्वाहा᳚ । प्र॒ति॒ष्ठायै॒ स्वाहे''ति॑ ॥52॥  

#### टीका
11-12इमां पृथिवीमेव प्रतिष्ठां लभेथेति । भूमिकपालः भूमिरेव कपालमस्येति ॥
## मूलम्
पू॒षा वा अ॑कामयत ।
प॒शु॒मान्थ्स्या॒मिति॑ ।
स ए॒तम्पू॒ष्णे रे॒वत्यै॑ च॒रुन्निर॑वपत् ।
ततो॒ वै स प॑शु॒मान॑भवत् ।
प॒शु॒मान् ह॒ वै भ॑वति ।
य ए॒तेन॑ ह॒विषा॒ यज॑ते ।
य उ॑ चैनदे॒वव्ँ वेद॑ ।
सोऽत्र॑ जुहोति ।
पू॒ष्णे स्वाहा॑ रे॒वत्यै॒ स्वाहा᳚ ।
प॒शुभ्य॒स्स्वाहेति॑ ॥53॥
### मन्त्रः
पू॒षा वा अ॑कामयत - ''पशु॒मान्थ्स्या॒''मिति॑ ।  
स ए॒तम्पू॒ष्णे रे॒वत्यै॑ च॒रुन्निर॑वपत् ।  
ततो॒ वै स प॑शु॒मान॑भवत् ।  
प॒शु॒मान् ह॒ वै भ॑वति ।

य ए॒तेन॑ ह॒विषा॒ यज॑ते॒ य उ॑ चैनदे॒वव्ँ वेद॒ सोऽत्र॑ जुहोति । "पू॒ष्णे स्वाहा॑ रे॒वत्यै॒ स्वाहा᳚ । प॒शुभ्य॒स्स्वाहे''ति॑ ॥53॥  
## मूलम्
अ॒श्विनौ॒ वा अ॑कामयेताम् ।
श्रो॒त्र॒स्विना॒वब॑धिरौ स्या॒वेति॑ ।
तावे॒तम॒श्विभ्या॑मश्व॒युग्भ्या᳚म्पुरो॒डाश॑न्द्विकपा॒लन्निर॑वपताम् ।
ततो॒ वै तौ श्रो᳚त्र॒स्विना॒वब॑धिरावभवताम् ।
श्रो॒त्र॒स्वी ह॒ वा अब॑धिरो भवति ।
य एते॒न॑ ह॒विषा॒ यज॑ते ।
य उ॑ चैनदे॒वव्ँ वेद॑ ।
सोऽत्र॑ जुहोति ।
अ॒श्विभ्या॒ꣳ॒ स्वाहा᳚ऽश्व॒युग्भ्या॒ꣳ॒ स्वाहा᳚ ।
श्रोत्रा॑य॒ स्वाहा॒ श्रुत्यै॒ स्वाहेति॑ ॥54॥  

### मन्त्रः
अ॒श्विनौ॒ वा अ॑कामयेताम्- ''श्रोत्र॒स्विना॒वब॑धिरौ स्या॒वे''ति॑ ।  
तावे॒तम॒श्विभ्या॑मश्व॒युग्भ्या᳚म्पुरो॒डाश॑न्द्विकपा॒लन्निर॑वपताम् ।  
ततो॒ वै तौ श्रो᳚त्र॒स्विना॒वब॑धिरावभवताम् ।
श्रो॒त्र॒स्वी ह॒ वा अब॑धिरो भवति ।

य एते॒न॑ ह॒विषा॒ यज॑ते॒ य उ॑ चैनदे॒वव्ँ वेद॒ सोऽत्र॑ जुहोति ।   
''अ॒श्विभ्या॒ꣳ॒ स्वाहा᳚ऽश्व॒युग्भ्या॒ꣳ॒ स्वाहा᳚ ।  श्रोत्रा॑य॒ स्वाहा॒ श्रुत्यै॒ स्वाहे''ति॑ ॥54॥  
## मूलम्
य॒मो वा अ॑कामयत ।
पि॒तृ॒णाꣳ रा॒ज्यम॒भिज॑येय॒मिति॑ ।
स ए॒तय्ँ य॒माया॑प॒भर॑णीभ्यश्च॒रुन्निर॑पवत् ।
ततो॒ वै स पि॑तृ॒णाꣳ रा॒ज्यम॒भ्य॑जयत् ।
स॒मा॒नानाꣳ॑ ह॒ वै रा॒ज्यम॒भिज॑यति ।
य ए॒तेन॑ ह॒विषा॒ यज॑ते ।
य उ॑ चैनदे॒वव्ँ वेद॑ ।
सोऽत्र॑ जुहोति ।
य॒माय॒ स्वाहा॑ऽप॒भर॑णीभ्य॒स्स्वाहा᳚ ।
रा॒ज्याय॒ स्वाहा॒भिजि॑त्यै॒ स्वाहेति॑ ।
### मन्त्रः
य॒मो वा अ॑कामयत - '' पितृ॒णाꣳ रा॒ज्यम॒भिज॑येय॒''मिति॑ ।   
स ए॒तय्ँ य॒माया॑प॒भर॑णीभ्यश्च॒रुन्निर॑पवत् ।  
ततो॒ वै स पि॑तृ॒णाꣳ रा॒ज्यम॒भ्य॑जयत् ।
स॒मा॒नानाꣳ॑ ह॒ वै रा॒ज्यम॒भिज॑यति ।

य ए॒तेन॑ ह॒विषा॒ यज॑ते॒ य उ॑ चैनदे॒वव्ँ वेद॒ सोऽत्र॑ जुहोति । "य॒माय॒ स्वाहा॑ऽप॒भर॑णीभ्य॒स्स्वाहा᳚ । रा॒ज्याय॒ स्वाहा॒भिजि॑त्यै॒ स्वाहे''ति॑ ॥55॥  
## मूलम्
अथै॒तद॑मावा॒स्या॑या॒ आज्य॒न्निर्व॑पति ।
कामो॒ वा अ॑मावा॒स्या᳚ ।
काम॒ आज्य᳚म् ।
कामे॑नै॒व काम॒ꣳ॒ सम॑र्धयति ।
ख्षि॒प्रमे॑न॒ꣳ॒ सकाम॒ उप॑नमति ।
येन॒ कामे॑न॒ यज॑ते ।
सोऽत्र॑ जुहोति ।
अ॒मा॒वा॒स्या॑यै॒ स्वाहा॒ कामा॑य॒ स्वाहाऽऽग॑त्यै॒ स्वाहेति॑ ॥56॥  
### मन्त्रः

अथै॒तद॑मावा॒स्या॑या॒ आज्य॒न्निर्व॑पति ।
कामो॒ वा अ॑मावा॒स्या᳚ , काम॒ आज्य॒म् , कामे॑नै॒व काम॒ꣳ॒ सम॑र्धयति ।  
ख्षि॒प्रमे॑न॒ꣳ॒ सकाम॒ उप॑नमति ।

येन॒ कामे॑न॒ यज॑ते॒ सोऽत्र॑ जुहोति ।   
''अ॒मा॒वा॒स्या॑यै॒ स्वाहा॒ कामा॑य॒ स्वाहाऽऽग॑त्यै॒ स्वाहे''ति॑ ॥56॥  

#### टीका
13-15श्रोत्रस्विनौश्रोत्रवन्तौ प्रशस्तश्रोत्रौ । सकारोपजनः छान्दसः । अबधिरौ श्रवणशक्तिमन्तौ । गतमन्यत् ॥

इति तैत्तिरीयब्राह्मणे तृतीये प्रथमे पञ्चमोऽनुवाकः ॥  
