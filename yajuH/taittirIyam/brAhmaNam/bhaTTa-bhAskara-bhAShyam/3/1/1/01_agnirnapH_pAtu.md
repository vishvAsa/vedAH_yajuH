+++
title = "01 अग्निर्नᳶ पातु"

+++
## मन्त्रः
अ॒ग्निर्न॑ᳶ पातु॒ कृत्ति॑काः ।   
नख्ष॑त्रन्दे॒वमि॑न्द्रि॒यम् ।  
इ॒दमा॑साव्ँविचख्ष॒णम् ।   
ह॒विरा॒सञ्जु॑होतन ।

### टीका
1'अग्निर्वा अकामयत' इत्यत्राम्नातानां नक्षत्रेष्टीनां क्रमेण याज्यानुवाक्ये द्वेद्वे अग्निर्नः पात्वित्याद्याः ॥ प्रथमा अनुष्टुभः । अन्त्याः त्रिष्टुभः । वैश्वदेवं काण्डं समस्तोऽयं प्रश्नः । तत्र कृत्तिकानाम् - अग्निः देवता नः अस्मान् पातु रक्षतु कृत्तिकाश्च नक्षत्त्रं पातु । देवं देवनशीलं इन्द्रियं इन्द्रियवत् इन्द्रेण वा दृष्टम् ॥ आसां कृत्तिकानां अग्रेश्च आसन् आस्ये । 'पद्दन्' इत्यादिना आसन्भावः । इदं विचक्षणं विविधप्रकाशसाधनं हविः जुहोतन जुहुत । तप्तनादिना तनबादेशः ॥

