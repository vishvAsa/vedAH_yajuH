---
title: ०६
unicode_script: devanagari
---

## मूलम्‌
च॒न्द्रमा॒ वा अ॑कामयत ।
अ॒होरा॒त्रान॑र्धमा॒सान्मासा॑नृ॒तून्थ्स॑व्ँवथ्स॒रमा॒प्त्वा ।
च॒न्द्रम॑स॒स्सायु॑ज्यꣳ सलो॒कता॑माप्नुया॒मिति॑ ।
स ए॒तञ्च॒न्द्रम॑से प्रती॒दृश्या॑यै पुरो॒डाश॒म्पञ्च॑दशकपाल॒न्निर॑वपत् ।
ततो॒ वै सो॑ऽहोरा॒त्रान॑र्धमा॒सान्मासा॑नृ॒तून्थ्स॑व्ँवथ्स॒रमा॒प्त्वा ।
च॒न्द्रम॑स॒स्सायु॑ज्यꣳ सलो॒कता॑माप्नोत् ।
अ॒हो॒रा॒त्रान् ह॒ वा अ॑र्धमा॒सान्मासा॑नृ॒तून्थ्स॑व्ँवथ्स॒रमा॒प्त्वा ।
च॒न्द्रम॑स॒स्सायु॑ज्यꣳ सलो॒कता॑माप्नोति ।
य ए॒तेन॑ ह॒विषा॒ यज॑ते ।
य उ॑ चैनदे॒वव्ँ वेद॑ ।
सोऽत्र॑ जुहोति ।
च॒न्द्रम॑से॒ स्वाहा᳚ प्रती॒दृश्या॑यै॒ स्वाहा᳚ ।
अ॒हो॒रा॒त्रेभ्य॒स्स्वाहा᳚ऽर्धमा॒सेभ्य॒स्स्वाहा᳚ ।
मासे᳚भ्य॒स्स्वाह॒र्तुभ्य॒स्स्वाहा᳚ ।
स॒व्ँव॒थ्स॒राय॒ स्वाहेति॑ ॥57॥  
### मन्त्रः
च॒न्द्रमा॒ वा अ॑कामयत - ''अ॒होरा॒त्रान॑र्धमा॒सान्मासा॑नृ॒तून्थ्स॑व्ँवथ्स॒रमा॒प्त्वा च॒न्द्रम॑स॒स्सायु॑ज्यꣳ सलो॒कता॑माप्नुया॒''मिति॑ ।  
स ए॒तञ्च॒न्द्रम॑से प्रती॒दृश्या॑यै पुरो॒डाश॒म्पञ्च॑दशकपाल॒न्निर॑वपत् ।  
ततो॒ वै सो॑ऽहोरा॒त्रान॑र्धमा॒सान्मासा॑नृ॒तून्थ्स॑व्ँवथ्स॒रमा॒प्त्वा च॒न्द्रम॑स॒स्सायु॑ज्यꣳ सलो॒कता॑माप्नोत् ।  
अ॒हो॒रा॒त्रान् ह॒ वा अ॑र्धमा॒सान्मासा॑नृ॒तून्थ्स॑व्ँवथ्स॒रमा॒प्त्वा  च॒न्द्रम॑स॒स्सायु॑ज्यꣳ सलो॒कता॑माप्नोति ।   

य ए॒तेन॑ ह॒विषा॒ यज॑ते॒ य उ॑ चैनदे॒वव्ँ वेद॒ सोऽत्र॑ जुहोति ।"च॒न्द्रम॑से॒ स्वाहा᳚ प्रती॒दृश्या॑यै॒ स्वाहा᳚ ।अ॒हो॒रा॒त्रेभ्य॒स्स्वाहा᳚ऽर्धमा॒सेभ्य॒स्स्वाहा᳚ ।मासे᳚भ्य॒स्स्वाह॒र्तुभ्य॒स्स्वाहा᳚ । स॒व्ँव॒थ्स॒राय॒ स्वाहे''ति॑ ॥57॥  

#### टीका
1चन्द्रमा वा इति ॥ सायुज्यं समानयोगता । सालोक्यं समानलोकता । प्रतीदृश्या तिथिः प्रतिदिनं चन्द्रमसो गत्या पृथक्त्वेन दृश्यमानत्वात् ॥
## मूलम्
अ॒हो॒रा॒त्रे वा अ॑कामयेताम् ।
अत्य॑होरा॒त्रे मु॑च्येवहि ।
न ना॑वहोरा॒त्रे आ᳚प्नुयाता॒मिति॑ ।
ते ए॒तम॑होरा॒त्राभ्या᳚ञ्च॒रुन्निर॑वपताम् ।
द्व॒याना᳚व्व्रीँही॒णाम् ।
शु॒क्लाना᳚ञ्च कृ॒ष्णाना᳚ञ्च ।
स॒वा॒त्योर्दु॒ग्धे ।
श्वे॒तायै॑ च कृ॒ष्णायै॑ च ।
ततो॒ वै ते अत्य॑होरा॒त्रे अ॑मुच्येते ।
नैने॑ अहोरा॒त्रे आ᳚प्नुताम् ।
अति॑ ह॒ वा अ॑होरा॒त्रे मु॑च्यते ।
नैन॑महोरा॒त्रे आ᳚प्नुतः ।

य ए॒तेन॑ ह॒विषा॒ यज॑ते ।
य उ॑ चैनदे॒वव्ँ वेद॑ ।
सोऽत्र॑ जुहोति ।
अह्ने॒ स्वाहा॒ रात्रि॑यै॒ स्वाहा᳚ ।
अति॑मुक्त्यै॒ स्वाहेति॑ ॥58॥  

### मन्त्रः

अ॒हो॒रा॒त्रे वा अ॑कामयेता॒म् -''अत्य॑होरा॒त्रे मु॑च्येवहि॒ , न ना॑वहोरा॒त्रे आ᳚प्नुयाता॒''मिति॑ ।  
ते ए॒तम॑होरा॒त्राभ्या᳚ञ्च॒रुन्निर॑वपताम् द्व॒याना᳚व्ँ व्रीँही॒णाम् शु॒क्लाना᳚ञ्च कृ॒ष्णाना᳚ञ्च ।  
#### टीका
2अहोरात्रे इति ॥ अतिक्रम्य मुच्येवहि अहोरात्रनिबन्धनदुःखसंस्पर्शात् । न च पुनरहोरात्रे आवामाप्तुताम् ।
### मन्त्रः
स॒वा॒त्योर्दु॒ग्धे  श्वे॒तायै॑ च कृ॒ष्णायै॑ च ।  
ततो॒ वै ते अत्य॑होरा॒त्रे अ॑मुच्येते ।  
नैने॑ अहोरा॒त्रे आ᳚प्नुताम् ।  
अति॑ ह॒ वा अ॑होरा॒त्रे मु॑च्यते ।  
नैन॑महोरा॒त्रे आ᳚प्नुतः ।

य ए॒तेन॑ ह॒विषा॒ यज॑ते॒ य उ॑ चैनदे॒वव्ँ वेद॒ सोऽत्र॑ जुहोति । "अह्ने॒ स्वाहा॒ रात्रि॑यै॒ स्वाहा᳚ ।अति॑मुक्त्यै॒ स्वाहे''ति॑ ॥58॥  
#### टीका

सवात्योः गवोः दुग्धे । वत्सान्तरदोह्या मृतवत्सा, तदीया च माता सवात्यौ ; समानमकं वत्सं वात इति कृत्वा ॥

## मूलम्

उ॒षा वा अ॑कामयत ।
प्रि॒याऽऽदि॒त्यस्य॑ सु॒भगा᳚ स्या॒मिति॑ ।
सैतमु॒षसे॑ च॒रुन्निर॑वपत् ।
ततो॒ वै सा प्रि॒याऽऽदि॒त्यस्य॑ सु॒भगा॑ऽभवत् ।
प्रि॒यो ह॒ वै स॑मा॒नानाꣳ॑ सु॒भगो॑ भवति ।
य ए॒तेन॑ ह॒विषा॒ यज॑ते ।
य उ॑ चैनदे॒वव्ँ वेद॑ ।
सोऽत्र॑ जुहोति ।
उ॒षसे॒ स्वाहा॒ व्यु॑ष्ट्यै॒ स्वाहा᳚ ।
व्यू॒षुष्यै॒ स्वाहा᳚ व्यु॒च्छन्त्यै॒ स्वाहा᳚ ।
व्यु॑ष्टायै॒ स्वाहेति॑ ॥59॥  


### मन्त्रः
उ॒षा वा अ॑कामयत -''प्रि॒याऽऽदि॒त्यस्य॑ सु॒भगा᳚ स्या॒''मिति॑ ।  
सैतमु॒षसे॑ च॒रुन्निर॑वपत् ।   
ततो॒ वै सा प्रि॒याऽऽदि॒त्यस्य॑ सु॒भगा॑ऽभवत् ।  
प्रि॒यो ह॒ वै स॑मा॒नानाꣳ॑ सु॒भगो॑ भवति ।

 य ए॒तेन॑ ह॒विषा॒ यज॑ते॒ य उ॑ चैनदे॒वव्ँ वेद॒ सोऽत्र॑ जुहोति । "उ॒षसे॒ स्वाहा॒ व्यु॑ष्ट्यै॒ स्वाहा᳚ । व्यू॒षुष्यै॒ स्वाहा᳚ व्यु॒च्छन्त्यै॒ स्वाहा᳚ । व्यु॑ष्टायै॒ स्वाहे''ति॑ ॥59॥  


#### टीका
3व्युष्टिः, व्यूषुषी, व्युच्छन्ती, व्युष्टा इति उषसोऽवस्थाविशेषाख्या एताः ॥
## मूलम्
अथै॒तस्मै॒ नख्ष॑त्राय च॒रुनिर्व॑पति ।
यथा॒ त्वन्दे॒वाना॒मसि॑ ।
ए॒वम॒हम्म॑नु॒ष्या॑णाम्भूयास॒मिति॑ ।
यथा॑ ह॒ वा ए॒तद्दे॒वाना᳚म् ।
ए॒वꣳ ह॒ वा ए॒ष म॑नु॒ष्या॑णाम्भवति ।

य ए॒तेन॑ ह॒विषा॒ यज॑ते ।
य उ॑ चैनदे॒वव्ँ वेद॑ ।
सोऽत्र॑ जुहोति ।
नख्ष॑त्राय॒ स्वाहो॑देष्य॒ते स्वाहा᳚ ।
उ॒द्य॒ते स्वाहोदि॑ताय॒ स्वाहा᳚ ।
हर॑से॒ स्वाहा॒ भर॑से॒ स्वाहा᳚ ।
भ्राज॑से॒ स्वाहा॒ तेज॑से॒ स्वाहा᳚ ।
तप॑से॒ स्वाहा᳚ ब्रह्मवर्च॒साय॒ स्वाहेति॑ ॥60॥  
### मन्त्रः
अथै॒तस्मै॒ नख्ष॑त्राय च॒रुनिर्व॑पति॒ - ''यथा॒ त्वन्दे॒वाना॒मस्य्  ए॒वम॒हम्म॑नु॒ष्या॑णाम्भूयास॒''मिति॑ ।   
यथा॑ ह॒ वा ए॒तद्दे॒वाना᳚म् ए॒वꣳ ह॒ वा ए॒ष म॑नु॒ष्या॑णाम्भवति ।  

 य ए॒तेन॑ ह॒विषा॒ यज॑ते॒ य उ॑ चैनदे॒वव्ँ वेद॒ सोऽत्र॑ जुहोति । "नख्ष॑त्राय॒ स्वाहो॑देष्य॒ते स्वाहा᳚ । उ॒द्य॒ते स्वाहोदि॑ताय॒ स्वाहा᳚ । हर॑से॒ स्वाहा॒ भर॑से॒ स्वाहा᳚ । भ्राज॑से॒ स्वाहा॒ तेज॑से॒ स्वाहा᳚ । तप॑से॒ स्वाहा᳚ ब्रह्मवर्च॒साय॒ स्वाहे''ति॑ ॥60॥  

#### टीका
4उदेष्यते उद्यते उदितायेति नक्षत्रावस्थाविशेषाख्याः । हरः हरणसामर्थ्यं, भरः भरणशक्तिः, भ्राजः दीप्तिः, तेजः प्रकाशः, तप ऐश्वर्यं, ब्रह्मवर्चसं ब्राह्मणबलम् ॥

## मूलम्
सूर्यो॒ वा अ॑कामयत ।
नख्ष॑त्राणाम्प्रति॒ष्ठा स्या॒मिति॑ ।
स ए॒तꣳ सूर्या॑य॒ नख्ष॑त्रेभ्यश्च॒रुन्निर॑वपत् ।
ततो॒ वै स नख्ष॑त्राणाम्प्रति॒ष्ठाऽभ॑वत् ।
प्र॒ति॒ष्ठा ह॒ वै स॑मा॒नाना᳚म्भवति ।
य ए॒तेन॑ ह॒विषा॒ यज॑ते ।
य उ॑ चैनदे॒वव्ँ वेद॑ ।
सोऽत्र॑ जुहोति ।
सूर्या॑य॒ स्वाहा॒ नख्ष॑त्रेभ्य॒स्स्वाहा᳚ ।
प्र॒ति॒ष्ठायै॒ स्वाहेति॑ ॥61॥
### मन्त्रः
सूर्यो॒ वा अ॑कामयत॒ - ''नख्ष॑त्राणाम्प्रति॒ष्ठा स्या॒''मिति॑ ।
स ए॒तꣳ सूर्या॑य॒ नख्ष॑त्रेभ्यश्च॒रुन्निर॑वपत् ।  
ततो॒ वै स नख्ष॑त्राणाम्प्रति॒ष्ठाऽभ॑वत् ।   
प्र॒ति॒ष्ठा ह॒ वै स॑मा॒नाना᳚म्भवति ।  
य ए॒तेन॑ ह॒विषा॒ यज॑ते॒ य उ॑ चैनदे॒वव्ँ वेद॒ सोऽत्र॑ जुहोति । ''सूर्या॑य॒ स्वाहा॒ नख्ष॑त्रेभ्य॒स्स्वाहा᳚ । प्र॒ति॒ष्ठायै॒ स्वाहे''ति॑ ॥61॥  
## मूलम्
अथै॒तमदि॑त्यै च॒रुन्निर्व॑पति ।
इ॒यव्ँ वा अदि॑तिः ।
अ॒स्यामे॒व प्रति॑तिष्ठति ।
सोऽत्र॑ जुहोति ।
अदि॑त्यै॒ स्वाहा᳚ प्रति॒ष्ठायै॒ स्वाहेति॑ ॥62॥  

अथै॒तव्ँ विष्ण॑वे च॒रुन्निर्व॑पति ।
य॒ज्ञो वै विष्णुः॑ ।
य॒ज्ञ ए॒वान्त॒तᳶ प्रति॑तिष्ठति ।
सोऽत्र॑ जुहोति ।
विष्ण॑वे॒ स्वाहा॑ य॒ज्ञाय॒ स्वाहा᳚ ।
प्र॒ति॒ष्ठायै॒ स्वाहेति॑ ॥63॥  
### मन्त्रः

अथै॒तमदि॑त्यै च॒रुन्निर्व॑पति ।  
इ॒यव्ँ वा अदि॑तिर् अ॒स्यामे॒व प्रति॑तिष्ठति ।   
सोऽत्र॑ जुहोत्य् ''अदि॑त्यै॒ स्वाहा᳚ प्रति॒ष्ठायै॒ स्वाहे''ति॑ ॥62॥  

अथै॒तव्ँ विष्ण॑वे च॒रुन्निर्व॑पति ।  
य॒ज्ञो वै विष्णु॑र् य॒ज्ञ ए॒वान्त॒तᳶ प्रति॑तिष्ठति ।  
सोऽत्र॑ जुहोति ।''विष्ण॑वे॒ स्वाहा॑ य॒ज्ञाय॒ स्वाहा᳚ । प्र॒ति॒ष्ठायै॒ स्वाहे''ति॑ ॥63॥  


#### टीका
5-7सूर्यो नक्षत्राणां प्रतिष्ठा प्रतितिष्ठत्यस्यामिति प्रतिष्ठा ॥

इति तैत्तिरीयब्राह्मणे तृतीये प्रथमे षष्ठोऽनुवाकः ॥
प्रथमप्रश्नः समाप्तः ॥  
