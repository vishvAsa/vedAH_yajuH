---
title:  १०, आसने समुपवेशः, सर्वैस्  सेव्यत्वं च
unicode_script: devanagari
---


## मन्त्रः
''मि॒त्रो॑ऽसि॒ वरु॑णो॒ऽसी''त्या॑ह ।
मै॒त्रव्ँ वा अहः॑ ।
वा॒रु॒णी रात्रिः॑ ।

###  टीका
1 अथ वेश्वदेव्यामिक्षायां यजमानो दक्षिणं सव्यं च बाहुमुपावहरते - मित्रोसीत्यादि ॥ मित्रशब्दस्य सूर्यवाचित्वात्तन्नाम्ना व्यवहृतस्य दक्षिणबाहोरहोरूपत्वं, वरुणशब्दस्यान्यकारवदावरणवाचित्वात् तन्नाम्ना व्यवहृतस्य रात्रिरूपत्वमिति भावः ।
### मन्त्रः
अ॒हो॒रा॒त्राभ्या॑मे॒वैन॑मु॒पाव॑हरति ।

###  टीका
अहोरात्राभ्यामेनं दक्षिण सव्यं चोपावहरति ।
### मन्त्रः
''मि॒त्रो॑ऽसि॒ वरु॑णो॒ऽसी''त्या॑ह ।
मै॒त्रो वै दख्षि॑णः ।
वा॒रु॒णस्स॒व्यः ।
वै॒श्व॒दे॒व्या॑मिख्षा᳚ ।

###  टीका
किंच - मैत्रो दक्षिणो हस्तः प्राथम्यात् । सव्यो वारुणः संवृतत्वात्, आमिक्षा च वैश्वदेवी, विश्वेषु देवेषु चान्तर्भूतौ मित्रावरुणौ ।
### मन्त्रः
स्वमे॒वैनौ॑ भाग॒धेय॑मु॒पाव॑हरति ।

#### टीका
तस्मात् स्वं भागधेयं भजनीयं संबन्धिनं संतानं प्रति मित्रं वरुणं च एतौ हस्तावुपावहरति ॥
## मन्त्रः
''सम॒हव्ँ विश्वै᳚र्दे॒वै''रित्या॑ह ॥ 59 ॥  
###  टीका
2 समहमिति तामभिमृशति ॥
### मन्त्रः
वै॒श्व॒दे॒व्यो॑ वै प्र॒जाः ।
ता ए॒वाद्या᳚ᳵ कुरुते ।

### टीका
वैश्वदेव्यः प्रजास्सर्वदेवसाधारणत्वात् । तास्सर्वा आद्या आत्मनो भोग्याः करदाः कुरुते ॥
## मन्त्रः
ख्ष॒त्त्रस्य॒ नाभि॑रसि ख्ष॒त्त्रस्य॒ योनि॑र॒सीत्य॑धीवा॒समास्तृ॑णाति सयोनि॒त्वाय॑ ।
###  टीका
3 क्षत्रस्य नाभिरसीति आसन्दीं मिनोति ॥ क्षत्रस्य योनि सीत्यधीवासमास्तृणातीत्येके । सयोनित्वाय यजमानस्य सयोनित्वख्यापनाय ॥
## मन्त्रः
''स्यो॒नामा सी॑द सु॒षदा॒मा सी॒दे''त्या॑ह ।
य॒था॒य॒जुरे॒वैतत् ।
''मा त्वा॑ हिꣳसी॒न्मा मा॑ हिꣳसी॒''दित्या॒हाहिꣳ॑सायै ।
###  टीका
4 स्योनामिति तत्रासीदन्तमनुमन्त्रयते ॥ स्योनत्वादि यथा यजुर्वदति तथा तद्भवत्येव ॥
## मन्त्रः
''निष॑साद धृ॒तव्र॑तो॒ वरु॑णᳶ प॒स्त्या᳚स्वा साम्रा᳚ज्याय सु॒क्रतु॒''रित्या॑ह ।
साम्रा᳚ज्यमे॒वैनꣳ॑ सु॒क्रतु॑ङ्करोति ।
###  टीका
5 निषसादेति आसीनमभिमन्त्रयते ॥ साम्राज्यं सम्राजम् । स्वार्थे ष्यञ्, चातुर्वर्ण्यादित्वात् । साम्राज्यवन्तं वा । 'क्रत्वादयश्च'इत्युत्तरपदाद्युदात्तत्वम् ॥
## मन्त्रः
''ब्रह्मा(३)न्त्वꣳ रा॑जन्ब्र॒ह्माऽसि॑ सवि॒ताऽसि॑ स॒त्यस॑व॒'' इत्या॑ह ।


###  टीका
6 ऋत्विक्षु रत्निषु च सर्वतः पर्युपविष्टेष्वध्वर्युं राजाऽभिमन्त्रयते - ब्रह्मानिति ॥ अध्वर्युः प्रत्याह - त्वं राजन् ब्रह्माऽसीत्यादि ।
### मन्त्रः
स॒वि॒तार॑मे॒वैनꣳ॑ स॒त्यस॑वङ्करोति ॥ 60 ॥  

### टीका
सवितारं प्रेरयितारं सत्यसवं अमोधानुज्ञम् ।
एवं ब्रह्मणो होतुरुद्गातुश्चामन्त्रणादि ।
### मन्त्रः
''ब्रह्मा(३)न्त्वꣳ रा॑जन्ब्र॒ह्माऽसीन्द्रो॑ऽसि स॒त्यौजा॒'' इत्या॑ह ।
इन्द्र॑मे॒वैनꣳ॑ स॒त्यौज॑सङ्करोति ।

### टीका
इन्द्र ईश्वरोसि ।
सत्यौजाः अवितथबलः
### मन्त्रः
''ब्रह्मा(३)न्त्वꣳ रा॑जन्ब्र॒ह्माऽसि॑ मि॒त्रो॑ऽसि सु॒शेव॒'' इत्या॑ह ।
मि॒त्रमे॒वैनꣳ॑ सु॒शेव॑ङ्करोति ।

### टीका
 मित्रं स्निग्धः सुशेवः सुसुखः । 'आद्युदात्तं द्व्यच्छन्दसि'इत्याद्युदात्तत्वम् ।
### मन्त्रः
''ब्रह्मा(३)न्त्वꣳ रा॑जन्ब्र॒ह्मासि॒ वरु॑णोऽसि स॒त्यध॒र्मे''त्या॑ह ।
वरु॑णमे॒वैनꣳ॑ स॒त्यध॑र्माणङ्करोति ।

### टीका
वरुणो वारकः शत्रूणां सत्यधर्माणं अमोघक्रियम् । 'धर्मादनिच्केवलात्'॥
## मन्त्रः
''स॒वि॒ताऽसि॑ स॒त्यस॑व॒'' इत्या॑ह ।
गा॒य॒त्रीमे॒वैतेना॑भि॒ व्याह॑रति ।

###  टीका
7 सविताऽसीत्यादि ॥ एतेन सवितृकीर्तनेन तदीयां गायत्रीं यजमानायाभिव्याहरति ।
### मन्त्रः
''इन्द्रो॑ऽसि स॒त्यौजा॒'' इत्या॑ह ।
त्रि॒ष्टुभ॑मे॒वैतेना॑भि॒ व्याह॑रति ॥ 61 ॥  

''मि॒त्रो॑ऽसि सु॒शेव॒'' इत्या॑ह ।
जग॑तीमे॒वैतेना॑भि॒ व्याह॑रति ।

### टीका
इन्द्रकीर्तनेन त्रिष्टुभं मित्रकीर्तनेन जगतीम् ।
### मन्त्रः

स॒त्यमे॒ता दे॒वताः᳚ ।
स॒त्यमे॒तानि॒ छन्दाꣳ॑सि ।
स॒त्यमे॒वाव॑रुन्धे ।
### टीका

सत्यं अवितथफलहेतवः, एतानि छन्दांसि, तस्मादेतत्संबन्धात् सत्यमवितथफलमवावरुन्ध । यद्वा - सत्यमनुष्टुभमिति सत्यवचनान्वयात् विपर्ययाच्च सत्यानृतात्मत्वमनुष्ट्वभः, तस्य वाङ्मयत्वात् ।
### मन्त्रः
''वरु॑णोऽसि स॒त्यध॒र्मे''त्या॑ह ।

### टीका
वरुणोपि सत्यानृतात्मा पापिनो वारको गृह्नाति पाशेन, इतरास्तु मोचकोऽनुगृह्णाति ।
### मन्त्रः
अ॒नु॒ष्टुभ॑मे॒वैतेना॑भि॒ व्याह॑रति ।

### टीका
तस्माद्वरुणकीर्तनेन अनुष्टुभमेवाभिव्याहरति ।
### मन्त्रः
स॒त्या॒नृ॒ते वा अ॑नु॒ष्टुप् ।
स॒त्या॒नृ॒ते वरु॑णः ।
स॒त्या॒नृ॒ते ए॒वाव॑रुन्धे ॥ 62 ॥

### टीका
ततस्सत्यानृते अवरुन्धे विधेयीकरोति ।
### मन्त्रः
नैनꣳ॑ सत्यानृ॒ते उ॑दि॒ते हिꣵ॑स्तः ।
य ए॒वव्ँ वेद॑ ।

### टीका
ततस्ते उदिते उद्भूते उक्ते वा अयथाविषयोदिते एनं न हिंस्तः । एवं वेदितारमित्यपि, किं पुनः कर्तारम् ॥
## मन्त्रः
इन्द्र॑स्य॒ वज्रो॑ऽसि॒ वार्त्र॑घ्न॒ इति॒ स्फ्यम्प्रय॑च्छति ।


###  टीका
8 इन्द्रस्येति ब्रह्मा स्फ्यं राज्ञे प्रयच्छति ॥

### मन्त्रः
वज्रो॒ वै स्फ्यः ।
वज्रे॑णै॒वास्मा॑ अवरप॒रꣳ र॑न्धयति ।

### टीका
वज्रस्थानीयेन स्फ्येन अस्मै यजमानाय अवरपरं अवरान् परांश्च सेनापुरुषान् रन्धयति वशीकरोति । 'रधिजभोरचि'इति नुम् । अवरपरस्य सेनाङ्गत्वादेकवचनम् । आहिताग्न्यादित्वावत् परनिपातः ।
### मन्त्रः
ए॒वꣳ हि तच्छ्रेयः॑ ।

### टीका
एवं हि तच्छ्रेयः प्रशस्ततरं भवति ।
## मूलम्
यद॑स्मा ए॒ते रध्ये॑युः ।
दिशो॒ऽभ्य॑यꣳ राजा॑ऽभू॒दिति॒ पञ्चा॒ख्षान्प्रय॑च्छति ।
### मन्त्रः
यद॑स्मा ए॒ते रध्ये॑यु॒र् दिशो॒ऽभ्य॑यꣳ राजा॑ऽभू॒दिति॒ पञ्चा॒ख्षान्प्रय॑च्छति ।

#### टीका
यदस्मै एते अवरे परेचोभयेऽपि रध्येयुः संसिद्ध्येयुः । रध हिंसासंराध्योः, दैवादिकः । यद्वा - अवरः परोऽन्यो यथा भवति तथा रन्धयति तथा वज्रप्रदानात् । अन्तोदात्तत्वं छान्दसम् । प्रतिहिताद्यक्षावापान्तं प्रत्तेन वज्रेण सोऽक्षावापोऽन्ते अधिदेवनं परश्शतान् परस्सहस्रान् वाऽक्षान्युप्य 'दिशोऽभ्ययं राजाऽ भूत्' इति पञ्चाक्षान्राज्ञे प्रयच्छति ।
### मन्त्रः
ए॒ते वै सर्वेऽयाः᳚ ।
अप॑राजायिनमे॒वैन॑ङ्करोति ॥63॥  

#### टीका
एते अक्षाः ये पञ्चास्मै दीयन्ते एते सर्वे अयाः कृतत्रेताद्वापरकलयश्चत्वारो युगपादाः पञ्चमं युगं तस्मादयस्थानीयाक्षपञ्चकप्रदानेन एनं राजानं अपराजायिनं कदाचिदपि काले अपराजयशीलं करोति ॥
## मन्त्रः
ओ॒द॒नमुद्ब्रु॑वते ।
## मूलम्
प॒र॒मे॒ष्ठी वा ए॒षः ।
यदो॑द॒नः ।
### मन्त्रः
प॒र॒मे॒ष्ठी वा ए॒ष यदो॑द॒नः ।
प॒र॒मामे॒वैन॒ꣵ॒ श्रिय॑ङ्गमयति ।
''सुश्लो॒काँ (4) सुम॑ङ्ग॒लाँ (4) सत्य॑रा॒जा (३) नि''त्या॑ह ।

###  टीका
9 ओदनमिति ॥ ब्राह्मणादयोपि दीव्यन्तः ओदनं उद्ब्रुवते उद्देश्यं ब्रुवते पणत्वेन परिभाषन्ते । परमेष्ठिस्थानीयः खल्वोदनः, धारकत्वात् सर्वस्य । परमांश्रियमेनं ऋचो गाधामिश्राः श्रियं गमयन्ति । सुश्लोकादिमङ्गल्यनाम्नः संगृहीतृभागदुघक्षत्तॄन् एतैः पदैराह्वयति ।
### मन्त्रः

आ॒शिष॑मे॒वैतामा शा᳚स्ते ।
#### टीका
आशिषमित्यादि । सुश्लोकादिहेतुत्वमेषामाशास्ते तेन, लभते च तथेत्यर्थः ॥
## मन्त्रः
शौ॒न॒श्शे॒पमाख्या॑पयते ।
व॒रु॒ण॒पा॒शादे॒वैन॑म्मुञ्चति ।
###  टीका
10 शौनश्शेपमिति ॥ ऋचो गाधामिश्राः परश्शताः परस्सहस्रा वा शस्त्रविशेषः तं होतारमाख्यापयते वाचयति, यजमानः वरुणपाशात् पापपाशान्मुक्तो भवति ।
### मन्त्रः
प॒र॒श्श॒तम्भ॑वति ।
श॒तायु॒ᳶ पुरु॑षश्श॒तेन्द्रि॑यः
आयु॑ष्ये॒वेन्द्रि॒ये प्रति॑ तिष्ठति ।
### मन्त्रः
श॒तायु॒ᳶ पुरु॑षश्श॒तेन्द्रि॑य॒ आयु॑ष्ये॒वेन्द्रि॒ये प्रति॑ तिष्ठति ।

#### टीका
परश्शतमिति । शतात् परः परश्शतं, पारस्करादित्वात् सुट् । शतात्परा ऋचो भवन्ति शतायुरित्यादि । गतम् ॥
## मन्त्रः
मा॒रु॒तस्य॒ चैक॑विꣳशतिकपालस्य वैश्वदे॒व्यै चा॒मिख्षा॑या अ॒ग्नये᳚ स्विष्ट॒कृते॑ स॒मव॑द्यति ।

दे॒वता॑भिरे॒वैन॑मुभ॒यत॒ᳶ परि॑ गृह्णाति ।

###  टीका
11 'मारुतस्य चेत्यादि ॥ गतम् । अत्र मारुतेनैकविंशतिकपालेन वैश्वदेव्यामिक्षया प्रचरति । तत्राग्नये स्विष्टकृते उभयोस्समवद्यति ।
### मन्त्रः
''अ॒पान्नप्त्रे॒ स्वाहो॒र्जो नप्त्रे॒ स्वाहा॒ऽग्नये॑ गृ॒हप॑तये॒ स्वाहे''ति॑ ति॒स्र आहु॑तीर्जुहोति ।
त्रय॑ इ॒मे लो॒काः ।
ए॒ष्वे॑व लो॒केषु॒ प्रति॑ तिष्ठति ॥ 64॥  

#### टीका
'अपां नप्त्रे स्वाहा'39इत्यादयः तिस्र आडुतयः । अवभृथेन प्रचर्य अप्सु प्रथमा, उदकान्तगार्हपत्ययोर्मध्ये दर्भस्तम्बे द्वितीया, पुनरेव गार्हपत्ये तृतीया । त्रय इत्यादि । गतम् ॥

इति भट्टभास्करमिश्रविरचिते यजुर्वेदभाष्ये पारक्षुद्रभाष्ये प्रथमेऽष्टके सप्तमप्रपाठके दशमोऽनुवाकः ॥
समाप्तश्च प्रपाठकः ॥  
