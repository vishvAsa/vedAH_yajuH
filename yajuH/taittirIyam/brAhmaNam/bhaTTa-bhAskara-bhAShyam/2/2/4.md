---
title:  ०४,
unicode_script: devanagari
---

### मन्त्रः
प्र॒जाप॑तिरकामयत॒ प्र जा॑ये॒येति॑ ।


#### टीका
1 प्रजापतिरित्यादि ॥ गतम् ।
### मन्त्रः
स ए॒तन्दश॑होतारमपश्यत् ।

#### टीका
प्रभूतः स्यामिति कामयमानो दशहोतारमात्मन्यपश्यत् ।
### मन्त्रः
तेन॑ दश॒धाऽऽत्मान॑व्ँवि॒धाय॒ दश॑होत्राऽतप्यत ।
#### टीका
तेन दशहोत्रा अतप्यत इष्टवानित्यर्थः ।   कथं कृत्वा? दशधा दशप्रकारं चित्त्यादिरूपेण दशधा विभिन्नमात्मानं विधाय तेनातप्यत प्राचीनेन तपोबलेन दशहोतारं दृष्ट्वा तदपेक्षितचित्त्यादिरूपेण दशधा आत्मानं विभज्य तेन दशहोत्रा साधनेन तपः कृतवानिति ।
### मन्त्रः
तस्य॒ चित्ति॒स्स्रुगासी᳚त् ।
चि॒त्तमाज्य᳚म् +++(आसीत् )+++।
#### टीका
तस्य तेन तप्यमानस्य चित्तिरेव स्रुगासीत् चित्तमेवाज्यमासीत्, बाह्याभावात् चित्तं मनः चित्तिः विज्ञानमात्मा । उपलक्षणत्वात् वागादयो वेद्यादयोऽभवन्, सर्वे ह्यान्तराः ।
### मन्त्रः
तस्यै॒ताव॑त्ये॒व वागासी᳚त् ।

#### टीका
तस्य तप्यमानस्य एतावति यावान् दशहोता तावत्येव मन्त्रात्मिका वागासीत् ।
### मन्त्रः
ए॒तावान्॑ यज्ञक्र॒तुः +++(आसीत्)+++।

#### टीका

किंच तस्य एतावानेव यावान् दशहोत्रा होमश्चित्यादिसामग्रीकः तावानेव यज्ञक्रतुरासीत् । यूपवान्महाक्रतुर्यज्ञक्रतुः ।
### मन्त्रः
स चतु॑र्होतारमसृजत ।

#### टीका
अथ स तथा तप्यमानः प्रजापतिः चतुर्होतारमसृजत ।
## मूलम्

सो॑ऽनन्दत् ॥ 21 ॥  
असृ॑ख्षि॒ वा इ॒ममिति॑ ।
### मन्त्रः
सो॑ऽनन्द॒द् - ''असृ॑ख्षि॒ वा इ॒म''मिति॑ ।
#### टीका
अथ तं दृष्ट्वा अनन्दत् अहृष्यत् असृक्षि सृष्टवानहमिमं महानुभावं व्याहृतीनां लोकानां च कारणं चतुर्होतारमिति । 'लिङ्सिचावात्मनेपदेषु' इति कित्त्वम् ।
### मन्त्रः
तस्य॒ सामो॑ ह॒विरासी᳚त् ।

#### टीका
अथ तस्य प्रजापतेः सोमो बाह्यो हविरासीत् ।
### मन्त्रः
स चतु॑र्होत्राऽतप्यत ।

#### टीका
अथ सोमं हविर्लब्धवान् सौम्यं हविः कृत्वा चतुर्होत्रा अतप्यत होमं कृतवान् ।
### मन्त्रः
सो॑ऽताम्यत् ।

#### टीका
स तथा तप्यमानोऽताम्यत् तान्तोऽभवत् ।
### मन्त्रः
स ''भू''रिति॒ व्याह॑रत् ।

#### टीका
अथ समं वेदेन भूरिति व्याहरत् अशब्दयत् ।
### मन्त्रः
स भूमि॑मसृजत ।
#### टीका
तया व्याहृत्या च भूमिमसृजत । भूरिति व्याहृतिर्भूमित्वेन परिणतोऽभवत् ।
### मन्त्रः
अ॒ग्नि॒हो॒त्रन्द॑र्शपूर्णमा॒सौ यजूꣳ॑षि ।

#### टीका

अग्निहोत्रं दर्शपूर्णमासौ च यज्ञानामसृजत, यजूंषि च वेदानाम् ।
### मन्त्रः
स द्वि॒तीय॑मतप्यत ।  
सो॑ऽताम्यत् ।  
स ''भुव॒'' इति॒ व्याह॑रत् ॥ 22 ॥  
सो᳚ऽन्तरि॑ख्षमसृजत ।  
चा॒तु॒र्मा॒स्यानि॒ सामा॑नि ।  

स तृ॒तीय॑मतप्यत ।  
सो॑ऽताम्यत् ।  
स ''सुव॒''रिति॒ व्याह॑रत् ।
स दिव॑मसृजत ।  
अ॒ग्नि॒ष्टो॒ममु॒क्थ्य॑मतिरा॒त्रमृचः॑ ।
#### टीका

स द्वितीयमित्यादि । गतम् ॥
### मन्त्रः
ए॒ता वै व्याहृ॑तय इ॒मे लो॒काः ।
इ॒मान्खलु॒ वै लो॒काननु॑ प्र॒जाᳶ प॒शव॒श्छन्दाꣳ॑सि॒ प्राजा॑यन्त ।
#### टीका

2 एता वा इत्यादि ॥ एवमेता व्याहृतयः इमे लोकास्संजाताः लोकात्मना परिणताः । लोक्यन्त इति लोकाः यज्ञा वेदाश्च गृह्यन्ते । इमान् खलु लोकाननु एतल्लोकनिष्पत्त्या हेतुना । 'अनुर्लक्षणे' इति हेतावनोः कर्मप्रवचनीयत्वम् । प्रजाश्च पशवश्च छन्दांसि च प्राजायन्त ।
## मूलम्
य ए॒वमे॒ताᳶ प्र॒जाप॑तेᳶ प्रथ॒मा व्याहृ॑ती॒ᳶ प्रजा॑ता॒ वेद॑ ॥ 23 ॥  
प्र प्र॒जया॑ प॒शुभि॑र्मिथु॒नैर्जा॑यते ।
### मन्त्रः
य ए॒वमे॒ताᳶ प्र॒जाप॑तेᳶ प्रथ॒मा व्याहृ॑ती॒ᳶ प्रजा॑ता॒ वेद॒  
प्र प्र॒जया॑ प॒शुभि॑र्मिथु॒नैर्जा॑यते ।
#### टीका
य एवमित्यादि । प्रजापतिव्याहरणपरिणामत्वात्सर्वे लोकादयस्तत्प्रजाता इति यो वेद स प्रजया पशुभिश्च मिथुनैः प्रजायते ॥
### मन्त्रः
स पञ्च॑होतारमसृजत ।  
स ह॒विर्नावि॑न्दत ।  
## मूलम्
तस्मै॒ सोम॑स्त॒नुव॒म्प्राय॑च्छत् ।  
ए॒तत्ते॑ ह॒विरिति॑ ।
### मन्त्रः
तस्मै॒ सोम॑स्त॒नुव॒म्प्राय॑च्छद् ''ए॒तत्ते॑ ह॒वि''रिति॑ ।

स पञ्च॑होत्राऽतप्यत ।
#### टीका

3 स पञ्चहोतारमित्यादि ॥ हविः होमद्रव्यः ।
### मन्त्रः
सो॑ऽताम्यत् ।
स प्र॒त्यङ्ङ॑बाधत ।
सोऽसु॑रानसृजत ।

#### टीका
वेगेन प्रत्यग्वृत्तिरेव देहं पीडयन् प्राणवायुः प्रावर्तत । तस्यामवस्थायामसुरानसृजत ।
### मन्त्रः
तद॒स्याप्रि॑यमासीत् ॥ 24 ॥  

#### टीका
तच्च अपानपीडनेन असुरान् जनयच्छरीरं अस्याप्रियमासीत्, तत् पीडनं वा ।
### मन्त्रः
तद्दु॒र्वर्ण॒ꣳ॒ हिर॑ण्यमभवत् ।
तद्दु॒र्वर्ण॑स्य॒ हिर॑ण्यस्य॒ जन्म॑ ।
#### टीका
तत् दुर्वर्णं दुष्टवर्णं सीसताम्रादिकं हिरण्यमभवत् । सर्वलोहवचनो हिरण्यशब्दः । 'हर्यगतिकान्त्योः' 'हर्यतेः कन्यन् हिरच्' । तदिदं दुवर्णस्य हिरण्यस्य जन्म उत्पत्तिः ।

### मन्त्रः
स द्वि॒तीय॑मतप्यत ।  
सो॑ऽताम्यत् ।  
स प्राङ॑बाधत ।  
स दे॒वान॑सृजत ।  
#### टीका
4 द्वितीयमित्यादि ॥ किंच अतप्यत । प्राङ् अनुकूलः प्राणश्च ऊर्ध्ववृत्तिरेव आत्मानमपीडयत् इतरनिरोधेन प्रवर्तनात् स देवान् असृजत सृष्टवान् ।
### मन्त्रः
तद॑स्य प्रि॒यमा॑सीत् ।  

#### टीका
तच्च शरीरमस्य प्रियमासीत् ।
### मन्त्रः
तथ्सु॒वर्ण॒ꣳ॒ हिर॑ण्यमभवत् ।  
#### टीका
तत्सुवर्णं शोभनवर्णं हिरण्यं जातरूपमभवत् ।
### मन्त्रः
तथ्सु॒वर्ण॑स्य॒ हिर॑ण्यस्य॒ जन्म॑ ।  

#### टीका
तत्सुवर्णस्येत्यादि । गतम् ।
### मन्त्रः
य ए॒वꣳ सु॒वर्ण॑स्य॒ हिर॑ण्यस्य॒ जन्म॒ वेद॑ ॥ 25 ॥  
सु॒वर्ण॑ आ॒त्मना॑ भवति ।
दु॒र्वर्णो᳚ऽस्य॒ भ्रातृ॑व्यः ।

तस्मा᳚थ्सु॒वर्ण॒ꣳ॒ हिर॑ण्यम्भा॒र्य᳚म् ।
सु॒वर्ण॑ ए॒व भ॑वति ।
ऐन॑म्प्रि॒यङ्ग॑च्छति॒ नाप्रि॑यम् ।

#### टीका
आत्मनेति । 'प्रकृत्यादिभ्यः' इति तृतीया । गतमन्यत् ॥
### मन्त्रः
स स॒प्तहो॑तारमसृजत ।  
स स॒प्तहो᳚त्रै॒व सु॑व॒र्गल्ँ लो॒कमै᳚त् ।  
त्रि॒ण॒वेन॒ स्तोमे॑नै॒भ्यो लो॒केभ्योऽसु॑रा॒न्प्राणु॑दत ।  
त्र॒य॒स्त्रि॒ꣳ॒शेन॒ प्रत्य॑तिष्ठत् ।  
ए॒क॒वि॒ꣳ॒शेन॒ रुच॑मधत्त ॥ 26 ॥    
स॒प्त॒द॒शेन॒ प्राजा॑यत ।  
## मूलम्
य ए॒वव्ँ वि॒द्वान्थ्सोमे॑न॒ यज॑ते ।
स॒प्तहो᳚त्रै॒व सु॑व॒र्गल्ँ लो॒कमे॑ति ।
### मन्त्रः
य ए॒वव्ँ वि॒द्वान्थ्सोमे॑न॒ यज॑ते स॒प्तहो᳚त्रै॒व सु॑व॒र्गल्ँ लो॒कमे॑ति ।

त्रि॒ण॒वेन॒ स्तोमे॑नै॒भ्यो लो॒केभ्यो॒ भ्रातृ॑व्या॒न्प्रणु॑दते ।  
त्र॒य॒स्त्रि॒ꣳ॒शेन॒ प्रति॑तिष्ठति ।  
ए॒क॒वि॒ꣳ॒शेन॒ रुच॑न्धत्ते ।  
स॒प्त॒द॒शेन॒ प्र जा॑यते ।  
#### टीका

5 स सप्तहोतारमित्यादि ॥ गतम् । सप्तहोतृफलप्रसंगेन स्तोमफलान्युच्यन्ते । एवं सप्तहोतृमाहात्म्यज्ञः सप्तहोतृकेण सोमेन यजते । शिष्टं स्पष्टम् ॥
### मन्त्रः
तस्मा᳚थ्सप्तद॒शस्स्तोमो॒ न नि॒र्॒हृत्यः॑ ।
प्र॒जाप॑ति॒र्वै स॑प्तद॒शः ।
#### टीका

6 तस्मादित्यादि ॥ यस्मात्सप्तदशेन प्रजायते तस्मादयं सप्तदशस्तोमो न निर्हृत्यः न बहिर्निरसितव्यः, अपितु मध्यत एव स्थाप्यः ।
### मन्त्रः
प्र॒जाप॑तिमे॒व म॑ध्य॒तो ध॑त्ते॒ प्रजा᳚त्यै ॥ 27 ॥  

#### टीका
यस्मादयं सप्तदशः स्वयं प्रजापतिरेव प्रजापतिहोतृत्वात्, तस्मान्मध्ये निधानेन प्रजापतिरेव मध्ये निहितो भवति । तच्च प्रजात्यै भवति । हरतेः छान्दसः क्यप् ॥

इति तैत्तिरीयब्राह्मणे द्वितीयाष्टके द्वितीयप्रपाठके चतुर्थोऽनुवाकः ॥  
