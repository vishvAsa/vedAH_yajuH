---
title:  ०४,प्रतिग्रहमन्त्रमहिमज्ञानम्
unicode_script: devanagari
---
## मूलम्
तस्य॒ वा अ॒ग्नेर्हिर॑ण्यम्प्रतिजग्र॒हुषः॑ ।
अ॒र्धमि॑न्द्रि॒यस्यापा᳚क्रामत् ।
तदे॒तेनै॒व प्रत्य॑गृह्णात् ।
तेन॒ वै सो᳚ऽर्धमि॑न्द्रि॒यस्या॒त्मन्नु॒पाध॑त्त ।
अ॒र्धमि॑न्द्रि॒यस्या॒त्मन्नु॒पाध॑त्ते ।
य ए॒वव्ँ वि॒द्वान् हिर॑ण्यम्प्रतिगृ॒ह्णाति॑ ।
अथ॒ योऽवि॑द्वान्प्रतिगृ॒ह्णाति॑ ।
अ॒र्धम॑स्येन्द्रि॒यस्याप॑क्रामति ।
### मन्त्रः
तस्य॒ वा अ॒ग्नेर्हिर॑ण्यम्प्रतिजग्र॒हुष॑ अ॒र्धमि॑न्द्रि॒यस्यापा᳚क्रामत् ।

#### टीका

1तस्य वा इत्यादि ॥ प्रतिग्रहशेषोऽयम् । उक्तमग्न्यादयः प्रत्यगृह्णन्निति । तत्र तस्याग्नेर्हिरण्यं प्रति जग्रहुषः प्रतिगृहीतवतः । संप्रसारणाभावश्छान्दसः । इन्द्रियस्य वीर्यस्य अर्धं आत्मनोऽपा क्रामत् ।
### मन्त्रः

तदे॒तेनै॒व प्रत्य॑गृह्णात् ।
#### टीका

अथाग्निः तद्धिरण्यमेतेन प्रतिग्रहमन्त्रेण प्रत्यगृह्णात् । लिङ्गं च 'अग्नये हिरण्यम्' इति ।
### मन्त्रः
तेन॒ वै सो᳚ऽर्धमि॑न्द्रि॒यस्या॒त्मन्नु॒पाध॑त्त ।

#### टीका
तेन तादृशेन प्रतिग्रहेण इन्द्रियस्यार्धमपक्रान्तं भूय आत्मन्युपाधत्ताग्निः ।
### मन्त्रः
अ॒र्धमि॑न्द्रि॒यस्या॒त्मन्नु॒पाध॑त्ते॒ य ए॒वव्ँ वि॒द्वान् हिर॑ण्यम्प्रतिगृ॒ह्णाति॑ ।  


#### टीका
अथ य एवं विद्वान् हिरण्यं प्रतिगृह्णाति स इन्द्रियस्यापक्रान्तस्याप्यर्धं पुनरात्मन्युपाधते ।
### मन्त्रः
अथ॒ योऽवि॑द्वान्प्रतिगृ॒ह्णात्य् अ॒र्धम॑स्येन्द्रि॒यस्याप॑क्रामति ।

#### टीका
अथाविद्बांश्चेत्तस्य इन्द्रियस्यार्धमपक्रामत्येव । तस्मादेवं विदुषा प्रतिग्राह्यमिति विधीयते ॥

## मूलम्
तस्य॒ वै सोम॑स्य॒ वास॑ᳶ प्रतिजग्र॒हुषः॑ ।
तृती॑यमिन्द्रि॒यस्यापा᳚क्रामत् ॥11॥  
तदे॒तेनै॒व प्रत्य॑गृह्णात् ।
तेन॒ वै स तृती॑यमिन्द्रि॒यस्या॒त्मन्नु॒पाध॑त्त ।
तृती॑यमिन्द्रि॒यस्या॒त्मन्नु॒पाध॑त्ते ।
य ए॒वव्ँ वि॒द्वान् वास॑ᳶ प्रतिगृ॒ह्णाति॑ ।
अथ॒ योऽवि॑द्वान्प्रतिगृ॒ह्णाति॑ ।
तृती॑यमस्येन्द्रि॒यस्याप॑क्रामति ।
### मन्त्रः
तस्य॒ वै सोम॑स्य॒ वास॑ᳶ प्रतिजग्र॒हुष॒स् तृती॑यमिन्द्रि॒यस्यापा᳚क्रामत् ॥11॥  

तदे॒तेनै॒व प्रत्य॑गृह्णात् ।   
तेन॒ वै स तृती॑यमिन्द्रि॒यस्या॒त्मन्नु॒पाध॑त्त ।   

तृती॑यमिन्द्रि॒यस्या॒त्मन्नु॒पाध॑त्ते॒ य ए॒वव्ँ वि॒द्वान् वास॑ᳶ प्रतिगृ॒ह्णाति॑ ।

अथ॒ योऽवि॑द्वान्प्रतिगृ॒ह्णाति॒ तृती॑यमस्येन्द्रि॒यस्याप॑क्रामति ।
## मूलम्
तस्य॒ वै रु॒द्रस्य॒ गाम्प्र॑तिजग्र॒हुषः॑ ।
च॒तु॒र्थमि॑न्द्रि॒यस्यापा᳚क्रामत् ।
तामे॒तेनै॒व प्रत्य॑गृह्णात् ।
तेन॒ वै स च॑तु॒र्थमि॑न्द्रि॒यस्या॒त्मन्नु॒पाध॑त्त ॥12॥  
च॒तु॒र्थमि॑न्द्रि॒यस्या॒त्मन्नु॒पाध॑त्ते ।
य ए॒वव्ँ वि॒द्वान्गाम्प्र॑तिगृ॒ह्णाति॑ ।
अथ॒ योऽवि॑द्वान्प्रतिगृ॒ह्णाति॑ ।
च॒तु॒र्थम॑स्येन्द्रि॒यस्याप॑क्रामति ।
### मन्त्रः
तस्य॒ वै रु॒द्रस्य॒ गाम्प्र॑तिजग्र॒हुष॑श् चतु॒र्थमि॑न्द्रि॒यस्यापा᳚क्रामत् ।

तामे॒तेनै॒व प्रत्य॑गृह्णात् ।
तेन॒ वै स च॑तु॒र्थमि॑न्द्रि॒यस्या॒त्मन्नु॒पाध॑त्त ॥12॥  

च॒तु॒र्थमि॑न्द्रि॒यस्या॒त्मन्नु॒पाध॑त्ते॒ य ए॒वव्ँ वि॒द्वान्गाम्प्र॑तिगृ॒ह्णाति॑ ।

अथ॒ योऽवि॑द्वान्प्रतिगृ॒ह्णाति॑ चतु॒र्थम॑स्येन्द्रि॒यस्याप॑क्रामति ।
## मूलम्
तस्य॒ वै वरु॑ण॒स्याश्व॑म्प्रतिजग्र॒हुषः॑ ।
प॒ञ्च॒ममि॑न्द्रि॒यस्यापा᳚क्रामत् ।
तमे॒तेनै॒व प्रत्य॑गृह्णात् ।
तेन॒ वै स प॑ञ्च॒ममि॑न्द्रि॒यस्या॒त्मन्नु॒पाध॑त्त ।
प॒ञ्च॒ममि॑न्द्रि॒यस्या॒त्मन्नु॒पाध॑त्ते ।
य ए॒वव्ँ वि॒द्वानश्व॑म्प्रतिगृ॒ह्णाति॑ ॥13॥  
अथ॒ योऽवि॑द्वान्प्रतिगृ॒ह्णाति॑ ।
प॒ञ्च॒मम॑स्येन्द्रि॒यस्याप॑क्रामति ।
### मन्त्रः
तस्य॒ वै वरु॑ण॒स्याश्व॑म्प्रतिजग्र॒हुष॑ᳶ पञ्च॒ममि॑न्द्रि॒यस्यापा᳚क्रामत् ।  

तमे॒तेनै॒व प्रत्य॑गृह्णात् ।  

तेन॒ वै स प॑ञ्च॒ममि॑न्द्रि॒यस्या॒त्मन्नु॒पाध॑त्त ।  

प॒ञ्च॒ममि॑न्द्रि॒यस्या॒त्मन्नु॒पाध॑त्ते॒ य ए॒वव्ँ वि॒द्वानश्व॑म्प्रतिगृ॒ह्णाति॑ ॥13॥  

अथ॒ योऽवि॑द्वान्प्रतिगृ॒ह्णाति॑ पञ्च॒मम॑स्येन्द्रि॒यस्याप॑क्रामति ।
## मूलम्

तस्य॒ वै प्र॒जाप॑ते॒ᳶ पुरु॑षम्प्रतिजग्र॒हुषः॑ ।
ष॒ष्ठमि॑न्द्रि॒यस्यापा᳚क्रामत् ।
तमे॒तेनै॒व प्रत्य॑गृह्णात् ।
तेन॒ वै स ष॒ष्ठमि॑न्द्रि॒यस्या॒त्मन्नु॒पाध॑त्त ।
ष॒ष्ठमि॑न्द्रि॒यस्या॒त्मन्नु॒पाध॑त्ते ।
य ए॒वव्ँ वि॒द्वान्पुरु॑षम्प्रतिगृ॒ह्णाति॑ ।
अथ॒ योऽवि॑द्वान्प्रतिगृ॒ह्णाति॑ ।
ष॒ष्ठम॑स्येन्द्रि॒यस्याप॑क्रामति ॥14॥  
### मन्त्रः
तस्य॒ वै प्र॒जाप॑ते॒ᳶ पुरु॑षम्प्रतिजग्र॒हुष॑श् ष॒ष्ठमि॑न्द्रि॒यस्यापा᳚क्रामत् ।

तमे॒तेनै॒व प्रत्य॑गृह्णात् ।  
तेन॒ वै स ष॒ष्ठमि॑न्द्रि॒यस्या॒त्मन्नु॒पाध॑त्त ।   

ष॒ष्ठमि॑न्द्रि॒यस्या॒त्मन्नु॒पाध॑त्ते॒ य ए॒वव्ँ वि॒द्वान्पुरु॑षम्प्रतिगृ॒ह्णाति॑ ।

अथ॒ योऽवि॑द्वान्प्रतिगृ॒ह्णाति॑ ष॒ष्ठम॑स्येन्द्रि॒यस्याप॑क्रामति ॥14॥  
## मूलम्
तस्य॒ वै मनो॒स्तल्प॑म्प्रतिजग्र॒हुषः॑ ।
स॒प्त॒ममि॑न्द्रि॒यस्यापा᳚क्रामत् ।
तमे॒तेनै॒व प्रत्य॑गृह्णात् ।
तेन॒ वै स स॑प्त॒ममि॑न्द्रि॒यस्या॒त्मन्नु॒पाध॑त्त ।
स॒प्त॒ममि॑न्द्रि॒यस्या॒त्मन्नु॒पाध॑त्ते ।
य ए॒वव्ँ वि॒द्वाꣳस्तल्प॑म्प्रतिगृ॒ह्णाति॑ ।
अथ॒ योऽवि॑द्वान्प्रतिगृ॒ह्णाति॑ ।
स॒प्त॒मम॑स्येन्द्रि॒यस्याप॑क्रामति ।

### मन्त्रः
तस्य॒ वै मनो॒स्तल्प॑म्प्रतिजग्र॒हुष॑स् सप्त॒ममि॑न्द्रि॒यस्यापा᳚क्रामत् ।  

तमे॒तेनै॒व प्रत्य॑गृह्णात् ।  
तेन॒ वै स स॑प्त॒ममि॑न्द्रि॒यस्या॒त्मन्नु॒पाध॑त्त ।  

स॒प्त॒ममि॑न्द्रि॒यस्या॒त्मन्नु॒पाध॑त्ते॒ य ए॒वव्ँ वि॒द्वाꣳस्तल्प॑म्प्रतिगृ॒ह्णाति॑ ।    
अथ॒ योऽवि॑द्वान्प्रतिगृ॒ह्णाति॑ सप्त॒मम॑स्येन्द्रि॒यस्याप॑क्रामति ।  

## मूलम्
तस्य॒ वा उ॑त्ता॒नस्या᳚ङ्गीर॒सस्याप्रा॑णत्प्रतिजग्र॒हुषः॑ ।
अ॒ष्ट॒ममि॑न्द्रि॒यस्यापा᳚क्रामत् ॥15 ॥  
तदे॒तेनै॒व प्रत्य॑गृह्णात् ।
तेन॒ वै सो᳚ऽष्ट॒ममि॑न्द्रि॒यस्या॒त्मन्नु॒पाध॑त्त ।
अ॒ष्ट॒ममि॑न्द्रि॒यस्या॒त्मन्नु॒पाध॑त्ते ।
य ए॒वव्ँ वि॒द्वानप्रा॑णत्प्रतिगृ॒ह्णाति॑ ।
अथ॒ योऽवि॑द्वान्प्रतिगृ॒ह्णाति॑ ।
अ॒ष्ट॒मम॑स्येन्द्रि॒यस्याप॑क्रामति ।
### मन्त्रः
तस्य॒ वा उ॑त्ता॒नस्या᳚ङ्गीर॒सस्याप्रा॑णत्प्रतिजग्र॒हुष॑ अष्ट॒ममि॑न्द्रि॒यस्यापा᳚क्रामत् ॥15 ॥  

तदे॒तेनै॒व प्रत्य॑गृह्णात् ।  
तेन॒ वै सो᳚ऽष्ट॒ममि॑न्द्रि॒यस्या॒त्मन्नु॒पाध॑त्त ।

अ॒ष्ट॒ममि॑न्द्रि॒यस्या॒त्मन्नु॒पाध॑त्ते॒ य ए॒वव्ँ वि॒द्वानप्रा॑णत्प्रतिगृ॒ह्णाति॑ ।

अथ॒ योऽवि॑द्वान्प्रतिगृ॒ह्णात्य् अष्ट॒मम॑स्येन्द्रि॒यस्याप॑क्रामति ।
#### टीका
2-7एवं सोमरुद्रवरुणप्रजापतिमनूत्तानेषु वेदितव्यम् । तृतीयादयोंऽशाः । 'पूरणाद्भागे' इति तृतीयशब्दादन् प्रत्ययः ॥

## मूलम्
यद्वा इ॒दङ्किञ्च॑ ।
तथ्सर्व॑मुत्ता॒न ए॒वाङ्गी॑र॒सᳶ प्रत्य॑गृह्णात् ।
तदे॑न॒म्प्रति॑गृहीत॒न्नाहि॑नत् ।
यत्किञ्च॑ प्रतिगृह्णी॒यात् ।
तथ्सर्व॑मुत्ता॒नस्त्वा᳚ङ्गीर॒सᳶ प्रति॑गृह्णा॒त्वित्ये॒व प्रति॑गृह्णीयात् ।
इ॒यव्ँ वा उ॑त्ता॒न आ᳚ङ्गीर॒सः ।
अ॒नयै॒वैन॒त्प्रति॑गृह्णाति ।
नैनꣳ॑ हिनस्ति ॥16॥  
### मन्त्रः
यद्वा इ॒दङ्किञ्च॒ तथ्सर्व॑मुत्ता॒न ए॒वाङ्गी॑र॒सᳶ प्रत्य॑गृह्णात् ।  

तदे॑न॒म्प्रति॑गृहीत॒न्नाहि॑नत् ।  

यत्किञ्च॑ प्रतिगृह्णी॒यात् तथ्सर्व॑मुत्ता॒नस्त्वा᳚ङ्गीर॒सᳶ प्रति॑गृह्णा॒त्वित्ये॒व प्रति॑गृह्णीयात् ।  

इ॒यव्ँ वा उ॑त्ता॒न आ᳚ङ्गीर॒स अ॒नयै॒वैन॒त्प्रति॑गृह्णाति ।  

नैनꣳ॑ हिनस्ति ॥16॥  
#### टीका

8यद्वा इदं किञ्चेत्यादि ॥ व्याख्यातम् । अवयवस्तुत्यर्थं पुनर्वचनम् ॥

इति तैत्तिरीयब्राह्मणे द्वितीयाष्टके तृतीयप्रपाठके चतुर्थोऽनुवाकः ॥  
