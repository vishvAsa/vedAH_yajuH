---
title:  ०९, अग्निहोत्रस्य असंसृष्टहोममन्त्रौ 
unicode_script: devanagari
---


### मन्त्रः
त्रयो॒ वै प्रै॑यमे॒धा आ॑सन्न् ।
तेषा॒न्त्रिरेको᳚ऽग्निहो॒त्रम॑जुहोत् ।
द्विरेकः॑ ।
स॒कृदेकः॑ ।
#### टीका
1 त्रयो वा इत्यादि ॥ प्रियमेधस्यापत्यानि त्रय आसन् । तेषां त्रयाणां मध्ये एकः त्रिः व्यावृतं त्र्याडुतिकमग्निहोत्रमजुहोत् । द्व्याहुतिकमेकः । सकृत् एकाहुतिकमेकः अनावृत्तिकम् ।
## मूलम्
तेषा॒य्ँयस्त्रिरजु॑होत् ।
स ऋ॒चाऽजु॑होत् ।
### मन्त्रः
तेषा॒य्ँयस्त्रिरजु॑हो॒त् स ऋ॒चाऽजु॑होत् ।
#### टीका
अथ तेषां यस्त्रिरजुहोत् स ऋचा शाखान्तरसमाम्नातया अजुहोत् ।
## मूलम्
यो द्विः ।
स यजु॑षा ।
### मन्त्रः
यो द्विः स यजु॑षा +++(अजुहोत्)+++।
#### टीका

यो द्विः स यजुषा, अजुहोदित्येव ।
स यजुषा वक्ष्यमाणेनाजुहोत् ।

## मूलम्
यस्स॒कृत् ।
स तू॒ष्णीम् ॥54॥  
### मन्त्रः
यस्स॒कृत् स तू॒ष्णीम् ॥54॥  
#### टीका
तूष्णीमजुहोत् ।
## मूलम्

यश्च॒ यजु॒षाऽजु॑हो॒द्यश्च॑ तू॒ष्णीम् ।
तावु॒भावा᳚र्ध्नुताम् ।
### मन्त्रः

यश्च॒ यजु॒षाऽजु॑हो॒द्यश्च॑ तू॒ष्णीम् तावु॒भावा᳚र्ध्नुताम् ।
#### टीका
तेषां यश्च यजुषाऽजुहोत्, यश्च तूष्णीमजुहोत् तावुभावृद्धिमन्तावभूताम् ।
### मन्त्रः
तस्मा॒द्यजु॒षाऽऽहु॑ति॒ᳶ पूर्वा॑ होत॒व्या᳚ ।
तू॒ष्णीमुत्त॑रा ।

#### टीका
तस्मादित्यादि । गतम् ।
### मन्त्रः
उ॒भे ए॒वर्धी अव॑रुन्धे ।
अ॒ग्निर्ज्योति॒र्ज्योति॑र॒ग्निस्स्वाहेति॑ सा॒यञ्जु॑होति ।
रेत॑ ए॒व तद्द॑धाति ।

सूर्यो॒ ज्योति॒र्ज्योति॒स्सूर्य॒स्स्वाहेति॑ प्रा॒तः ।
रेत॑ ए॒व हि॒तम्प्र ज॑नयति ।
#### टीका
उभे ऋद्धी उभयोस्संबन्धिन्यौ । सायंहोमेन रेतो दधाति, प्रातर्होमेन तत्प्रजनयति ।
## मूलम्
रेतो॒ वा ए॒तस्य॑ हि॒तन्न प्रजा॑यते ॥55॥  
यस्या᳚ग्निहो॒त्रमहु॑त॒ꣳ॒ सूर्यो॒ऽभ्यु॑देति॑ ।

### मन्त्रः
रेतो॒ वा ए॒तस्य॑ हि॒तन्न प्रजा॑यते॒ यस्या᳚ग्निहो॒त्रमहु॑त॒ꣳ॒ सूर्यो॒ऽभ्यु॑देति॑ ।

#### टीका
2 रेतो वा इत्यादि ॥ हितं निहितं रेतोऽस्य न प्रजायते यस्याग्रिहोत्र अहुते सूर्य उदेति तस्य रेतो न प्रजायते । एतस्मादेव च गम्यते - एतौ मन्त्रौ अनुदितहोमविषयाविति ।
## मूलम्
यद्यन्ते॒ स्यात् ।
उ॒न्नीय॒ प्राङु॒दाद्र॑वेत् ।
### मन्त्रः
यद्यन्ते॒ स्याद् उ॒न्नीय॒ प्राङु॒दाद्र॑वेत् ।
#### टीका
अथ यद्यन्ते अन्तिके स्यात्सूर्यः यदि संनिहितश्च, तदात्वे होमद्रव्यं स्यात्, शीघ्रं स्रुचि चतुर्गृहीतं गृहीत्वा प्राङुदाद्रवेत् आहवनीयसकाशं गच्छेत् ।
### मन्त्रः
स उ॑प॒साद्यातमि॑तोरासीत ।

#### टीका
प्रागेवोदयात् उपसाद्यातमितोः ओच्छ्वासनिर्गमादासीत । 'भावलक्षणे स्थ' इति तोसुन्प्रत्ययः ।
## मूलम्
स य॒दा ताम्ये᳚त् ।
अथ॒ भूस्स्वाहेति॑ जुहुयात् ।
### मन्त्रः
स य॒दा ताम्ये॒द् अथ॒ भूस्स्वाहेति॑ जुहुयात् ।
#### टीका
स यदा ताम्येत् श्रान्तो भवति, अथ अनन्तरमेव 'भूस्स्याहा ' इति जुहुयात् ।
### मन्त्रः
प्र॒जाप॑ति॒र्वै भू॒तः ।
तमे॒वोपा॑सरत् ।
#### टीका
प्रजापतिर्वा इत्यादि । गतम् । भूतः प्रभूतः ।
## मूलम्
स ए॒वैन॒न्तत॒ उन्न॑यति ।
नार्ति॒मार्च्छ॑ति॒ यज॑मानः ॥

### मन्त्रः
स ए॒वैन॒न्तत॒ उन्न॑यति॒ नार्ति॒मार्च्छ॑ति॒ यज॑मानः ॥
#### टीका
तत उन्नयति दोषादुद्धरति निहितं रेतः प्रजनयति, यजमानश्चार्तिं नार्च्छति न प्राप्नोति


इति तैत्तिरीयब्राह्मणे द्वितीयाष्टके प्रथमप्रपाठके नवमोऽनुवाकः ।  
