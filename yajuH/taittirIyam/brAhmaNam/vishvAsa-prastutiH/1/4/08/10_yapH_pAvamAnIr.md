+++
title = "10 यᳶ पावमानीर्"

+++
यᳶ पा॑वमा॒नीर् अ॒ध्येति॑ ।  
ऋषि॑भि॒स् सम्भृ॑त॒ꣳ॒ रस᳚म् ।  
सर्व॒ꣳ॒ स पू॒तम॑श्ञाति ।   
स्व॒दि॒तम् मा॑त॒रिश्व॑ना ।   
#10 अथ दशमी - यः पावमानीरित्यनुष्टुप् ॥ यः पावमानीः पवमानानुवाकसम्बन्धिनीः 'पवमानस्सुवर्जनः' +++(tब्रा.१-४-८)+++ इत्याद्या ऋचः अध्येति अधीते पठति । व्यत्ययेन परस्मैपदम् । यद्वा - अध्येति एताः स्मरति । इक् स्मरणे । यद्वा - अध्येति अधिगच्छति जानाति याथात्म्येन ग्रन्थतोऽर्थतश्च । इण् गतौ । गत्यर्थाः बुद्ध्यर्थाः । कीदृशीरित्याह - ऋषिभिः द्रष्टृभिः संभृतं संचितं रसं सारं मन्त्राणां सः सर्वं पूतं शोधितं अश्नाति स्वदितं स्वादुकृतं च अश्नाति मातरिश्वना वायुना । तस्याशनीयं सर्वं मातरिश्वा स्वयमेव शोघयति स्वादु च करोति ॥