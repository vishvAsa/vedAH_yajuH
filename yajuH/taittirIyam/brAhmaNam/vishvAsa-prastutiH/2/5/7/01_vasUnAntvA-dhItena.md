+++
title = "01 वसूनान्त्वाऽधीतेन"

+++
## मन्त्रः
वसू॑ना॒न्त्वाऽधी॑तेन ।  
रु॒द्राणा॑मू॒र्म्या ।  
आ॒दि॒त्याना॒न्तेज॑सा ।  
विश्वे॑षान्दे॒वाना॒ङ्क्रतु॑ना ।  
म॒रुता॒मेम्ना॑ जुहोमि॒ स्वाहा᳚ ।  

### टीका
(SB) 1सप्तमानुवाके प्रथमामृचमाह - हे अग्ने! त्वां जुहोमि ॥ कीदृशं त्वां? वसूनामष्टानां संबन्धि यदधीतं मन्त्रजातं तेन सहितम् ॥ रुद्राणामेकादशानां संबन्धिनी येयमूर्मिरुत्कर्षस्तेन सहितम् ॥ आदित्यानां द्वादशानां संबन्धि यत्तेजस्तेन सहितम् ॥ विश्वेषां देवानां संबन्धी यः क्रतुः संकल्पः कर्मानुष्ठानं वा तेन सहितम् ॥ मरुतां संबन्धो योऽयमेमा गतिविशेषस्तेन सहितम् ॥ एतस्य मन्त्रस्य सावित्रचयने विनियोगमापस्तम्ब आह - 'अपरं चतुर्गृहीतं वसूनां त्वाऽधीतेन' इति ॥ जूहोतीत्यनुवर्तते ॥॥

