+++
title = "05 शश्वतीस्समा उपयन्ति"

+++
## मन्त्रः
शश्व॑ती॒स्समा॒ उप॑यन्ति लो॒काः ।  
शश्व॑ती॒स्समा॒ उप॑य॒न्त्यापः॑ ।  
इ॒ष्टम्पू॒र्तꣳ शश्व॑तीना॒ꣳ॒ समा॑नाꣳ शाश्व॒तेन॑ ।  
ह॒विषे॒ष्ट्वाऽन॒न्तल्ँ लो॒कम्पर॒मारु॑रोह ॥19॥  

### टीका

5पञ्चमीमाह - लोकाः सर्वे प्राणिनः शश्वतीः शाश्वतीः समा निरन्तरवर्तिनः संवत्सरान् उपयन्ति प्राप्नुवन्ति ॥ एकस्मिन् संवत्सरेऽतीतेऽपि पुनरन्यं संवत्सरं प्राप्नुवन्ति ॥ तथैवापः शाश्वतीः समा उपयन्ति निरन्तरं प्रवहन्ति ॥ यथैतावुभौ दृष्टान्तौ तथा शाश्वतीनां समानां निरन्तरवर्तिनां संवत्सराणां संबन्धि इष्टं पूर्तं श्रौतं स्मार्तं च कर्म प्रवर्ततां कर्मानुष्ठानमनवच्छिन्नमस्त्वित्यर्थः ॥ तेन शाश्वतेन निरन्तरानुष्ठितेन हविषा देवमिष्ट्वा अनन्तं विनाशरहितं परमुत्कृष्टं लोकमारुरोह पुरुष आरोहति ॥ कृष्यादिफलवच्छ्रौतस्मार्तकर्मफलं सहसा न विनश्यति किंतु चिरमनुभवितव्यमित्यर्थः ॥ अस्यामृचि देवताभिव्यक्त्यभावात् 'अनिरुक्तः प्रजापतिः' इत्यनुसारेण प्राजापत्ये कर्मण्येषा द्रष्टव्या ॥॥

