+++
title = "01 आ नो"

+++
## मन्त्रः
आ नो॑ भर॒ भग॑मिन्द्र द्यु॒मन्त᳚म् ।  
नि ते॑ दे॒ष्णस्य॑ धीमहि प्ररे॒के ।  
उ॒र्व इ॑व पप्रथे॒ कामो॑ अ॒स्मे ।  
तमापृ॑णा वसुपते॒ वसू॑नाम् ।  

### टीका
(SB) 1चतुर्थानुवाके प्रथमामृचमाह - हे इन्द्र! द्युमन्तं दीप्यमानं भगं धनादिसौभाग्यं नोऽस्मभ्यमाभर संपादय ॥ ते तव देष्णस्य दानस्य प्ररेके अतिशये सति अतिरिक्तं धनं यागार्थं तुभ्यं निधीमहि ॥ उर्व इव बाडबाग्निरिवास्माकं कामः पप्रथे प्रथितोभूत् ॥ वसूनां वसुपते! बहुधनस्वामिन्! तं काममापृण सर्वतः पूरय ॥॥

