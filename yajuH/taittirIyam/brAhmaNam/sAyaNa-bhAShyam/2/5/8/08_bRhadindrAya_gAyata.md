+++
title = "08 बृहदिन्द्राय गायत"

+++
## मन्त्रः
बृ॒हदिन्द्रा॑य गायत ॥36॥  
मरु॑तो वृत्र॒हन्त॑मम् ।  
येन॒ ज्योति॒रज॑नयन्नृता॒वृधः॑ ।  
दे॒वन्दे॒वाय॒ जागृ॑वि ।  

### टीका
8अष्टमीमाह - हे मरुतः! वृत्रहन्तमं अतिशयेन वैरिवधकारि बृहत् साम इन्द्राय इन्द्रार्थं गायत ॥ ऋतावृधः यज्ञवर्धकाः ऋत्विजः देवाय इन्द्रार्थं देवं दीप्यमानं जागृवि जागरणस्याप्रमत्तत्वस्य साधनं ज्योतिः ज्ञानरूपं प्रकाशं येन बृहत्साम्नाऽजनयन् उत्पादितवन्तः ॥ तेन बृहता साम्ना गायतेत्यन्वयः ॥ ऋत्विजो हि पृष्ठस्तोत्रे बृहत्साम गायन्ति ॥ अस्य च मन्त्रस्य क्वचित्सोमविकृतौ विनियोगो द्रष्टव्यः ॥॥

