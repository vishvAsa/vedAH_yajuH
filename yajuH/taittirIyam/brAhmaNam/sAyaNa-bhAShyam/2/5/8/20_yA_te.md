+++
title = "20 या ते"

+++
## मन्त्रः
या ते॑ अग्ने य॒ज्ञिया॑ त॒नूस्तयेह्यारो॑हा॒त्माऽऽत्मान᳚म् ।  
अच्छा॒ वसू॑नि कृ॒ण्वन्न॒स्मे नर्या॑ पु॒रूणि॑ ।  

य॒ज्ञो भू॒त्वा य॒ज्ञमासी॑द॒ स्वाय्ँयोनि᳚म् ।  
जात॑वेदो॒ भुव॒ आ जाय॑मान॒स्सख्ष॑य॒ एहि॑ ।  
### टीका
20विंशीमाह - हे अग्ने! ते तव यज्ञिया तनूः यज्ञयोग्या या तनूः तया तन्वा सह इहि आगच्छ ॥ आगत्य चात्मानमारोह ॥ त्वं मदीय आत्मा सन् मच्छरीरमारोह ॥ किं कुर्वन्? अस्मे अस्माकं नर्या नरस्य योग्यानि वसूनि धनानि पुरूणि बहूनि अच्छा अभिमुखानि कृण्वन् त्वं यज्ञस्वरूपो भूत्वा यज्ञं यज्ञनिर्वाहकं मद्देहं स्वां योनिं स्वकीयं स्थानमासीद प्राप्नुहि ॥ हे जातवेदः! भुवः सकाशादाभिमुख्येन जायमानः सक्षयः निवासस्थानसहित एह्यागच्छ ॥ एतस्यापि मन्त्रस्य विनियोगो ब्राह्मणे दर्शितः - 'या ते अग्रे यज्ञिया तनूस्तयेह्यारोहेत्यात्मन्समारोहयते' इति ॥॥

