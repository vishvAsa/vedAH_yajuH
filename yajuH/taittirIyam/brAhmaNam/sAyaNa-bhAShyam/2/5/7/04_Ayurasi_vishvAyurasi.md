+++
title = "04 आयुरसि विश्वायुरसि"

+++
## मन्त्रः
आयु॑रसि वि॒श्वायु॑रसि ।  
स॒र्वायु॑रसि॒ सर्व॒मायु॑रसि ।  
सर्व॑म्म॒ आयु॑र्भूयात् ।  
सर्व॒मायु॑र्गेषम् ।  

### टीका
4उक्तास्त्रयो मन्त्रा ऋगात्मकाः ॥ चतुर्थमन्त्रमारभ्य यजुरात्मकाः ॥ तत्रैतं चतुर्थमन्त्रमाह - हे प्रवर्ताख्य! कर्णाभरण! त्वमायुरसि आयुषः स्वरूपमसि ॥ विश्वायुरसि विश्वस्य जगतः आयुस्स्वरूपमसि॥ सर्वायुरसि विशेषतः सर्वेषां पुरुषाणामायुस्स्वरूपमसि ॥ सर्वमायुरसि यच्छतसंवत्सरपरिमितमायुस्तत्सर्वं त्वमसि ॥ त्वत्प्रसादात्सर्वं संपूर्णमायुर्मे भूयान् ॥ अतोऽहं सर्वं संपूर्णमायुर्गेषं गम्यासम् ॥ अस्य मन्त्रस्यायुष्कामेष्टौ कर्णाभरणधारणे विनियोगमापस्तम्ब आह - 'तद्यजमान आचम्य प्रतिगृह्य प्रदक्षिणं दक्षिणे कर्णे आबध्नात्यायुरसि विश्वायुरसि' इति ॥॥

