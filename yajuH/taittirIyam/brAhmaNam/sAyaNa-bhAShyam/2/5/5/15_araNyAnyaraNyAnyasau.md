+++
title = "15 अरण्यान्यरण्यान्यसौ"

+++
## मन्त्रः
अर॑ण्या॒न्यर॑ण्यान्य॒सौ ।  
या प्रेव॒ नश्य॑सि ।  
क॒था ग्राम॒न्न पृ॑च्छसि ।  
न त्वा॒भीरि॑व विन्दती ३ ।  
### टीका
16षोडशीमाह - अरण्यानीशब्देन महारण्यमुच्यते ॥ द्विरुक्तिरादरार्था ॥ हे अरण्यानि! या त्वं प्रणश्यसीव जनरहितत्वान्नष्टेव प्रतीयसे ॥ असौ त्वं कथा कथं ग्रामं न पृच्छसि ॥ सर्वो हि जनो मार्गे गच्छन् स्वनिवासाय ग्रामः कुत्रेत्येवं पृच्छति त्वं तु तथा न पृच्छसि ॥ तथा ग्रामाद्बहिष्ठं पुरुषं रात्रौ भीः प्रविशति त्वां तु भीर्न विन्दती३ इव न लभत एव ॥ प्लुतिर्विस्मयार्था ॥ तदेवमरण्यदेवता स्तूयते ॥॥

