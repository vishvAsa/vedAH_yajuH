+++
title = "14 यास्ते पूषन्ना"

+++
## मन्त्रः
यास्ते॑ पूष॒न्ना वो॑ अ॒न्तस्स॑मु॒द्रे ।  
हि॒र॒ण्ययी॑र॒न्तरि॑ख्षे॒ चर॑न्ति ।  
याभि॑र्यासि दू॒त्याꣳ सूर्य॑स्य ।  
कामे॑न कृ॒तश्रव॑ इ॒च्छमा॑नः ॥22॥  

### टीका
15पञ्चदशीमाह - हे पूषन्समुद्रे समुद्रवद्विस्तीर्णेऽन्तरिक्षे अन्तः मध्ये हिरण्ययीः सुवर्णवर्णाः ते तव संबन्धिन्यो नावो नौसमाना दीप्तयो याश्चरन्ति ॥ याभिश्च रश्मिभिस्त्वं सूर्यस्य दूत्यां यासि दूतत्वं प्राप्नोषि ॥ सूर्यो हि स्वर्भानुसंज्ञकेनासुरेण तमसाऽऽवृतस्सन् दुःखितायाः सूर्यायाः समीपे पूषणं रश्मियुक्तं दूतत्वेन प्रेषितवान् ॥ तदिदमाख्यानं शाखान्तरे द्रष्टव्यम् ॥ तथा च सूक्तेऽप्याम्नायते - 'तं देवासो अददुस्सूर्यायै' इति ॥ स त्वं ताभिर्दीप्तिभिर्युक्तस्तत् श्रव इच्छमानः कीर्तिमाकांक्षन् कामेन कृतः स्वेच्छयैव दूतकर्मणि प्रेरितः ॥ एतदुभयं पौष्णे कर्मणि द्रष्टव्यम् ॥ सूक्तेऽप्येकस्य प्रतीकमाम्नातम् - 'यास्ते पूषन्नावो अन्तः'24 इति ॥॥

