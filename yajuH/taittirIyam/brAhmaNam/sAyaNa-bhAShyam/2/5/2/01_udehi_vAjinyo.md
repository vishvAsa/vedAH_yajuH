+++
title = "01 उदेहि वाजिन्यो"

+++
## मन्त्रः
उ॒देहि॑ वाजि॒न्यो अ॑स्य॒फ्स्व॑न्तः ।  
इ॒दꣳ रा॒ष्ट्रमा वि॑श सू॒नृता॑वत् ।  
यो रोहि॑तो॒ विश्व॑मि॒दञ्ज॒जान॑ ।  
स नो॑ रा॒ष्ट्रेषु॒ सुधि॑तान्दधातु ।  

### टीका
(SB) 1द्वितीयेऽनुवाके प्रथमामृचमाह - हे ताजित्! अश्वमेधे कर्मणि प्रयुज्यमान! हे अश्व! उदेहि जलमध्यादुद्गच्छ ॥ अत्राश्वमेधे भारद्वाजसूत्रम् - 'अश्वमपोऽवगाह्य स्नापयित्वा समुह्य ततो ह्यस्तारमनुदकमुदानयति उदेहि वाजिन्नित्यष्टाभिः' इति ॥ अतोऽत्राश्वमेधगतमश्वं संबोध्योच्यते योऽयमश्वोऽप्स्वन्तर्वर्तते स त्वमुदेहि, उद्गत्य च सूनृतावत् प्रीतियुक्तमिदं राष्ट्रमाविश ॥ इहास्यतामिह भुज्यतामित्येवंरूपा वाणी सूनृता ॥ अस्य चाश्वस्य पजापतिजन्यत्वेन तद्रूपत्वमुपचर्य प्रशस्यते - योऽश्वः स्वकारणभूतप्रजापतिरूपेण रजोगुणयुक्तत्वाद्रोहितस्सन् इदं विश्वं जनान उत्पादयामास, स प्रजापतिरूपोऽश्वो नोऽस्मानेतेषु राष्ट्रेषु सुधितान् सुखयुक्तान्कृत्वा स्थापयतु ॥॥

