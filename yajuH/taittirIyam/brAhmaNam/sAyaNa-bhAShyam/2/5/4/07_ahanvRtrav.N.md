+++
title = "07 अहन्वृत्रव्ँ"

+++
## मन्त्रः
अह॑न्वृ॒त्रव्ँ वृ॑त्र॒तर॒व्ँव्यꣳस᳚म् ।  
इन्द्रो॒ वज्रे॑ण मह॒ता व॒धेन॑ ।  
स्कन्धाꣳ॑सीव॒ कुलि॑शेना॒विवृ॑क्णा ।  
अहि॑श्शयत उप॒पृक्पृ॑थि॒व्याम् ।  

### टीका
7अथ सप्तमीमहि -अयमिन्द्रो महता प्रौढेन वधेन वधसाधनभूतेनानेन वज्रेण वृत्रमहन् वृत्रनामकमसुरं हतवान् ॥ कीदृशं वृत्रं? वृत्रतरं अतिशयेन लोकत्रयावारकम् ॥ 'स इमान्लोकानवृणोत्" इति ब्राह्मणम् ॥ व्यंसं छेदनेनांसरहितम् ॥ ततोऽयमहिर्वृत्राख्यासुर इन्द्रेण हतस्सन् पृथिव्यां उपपृक् उपसंपृक्तः पतितोऽशयिष्ट ॥ तत्र दृष्टान्तः - कुलिशेन कुठारेण विवृक्णा विशेषतश्छिन्नानि स्कन्धांसीव वृक्षस्य स्कन्धा यथा भूमौ निपतन्ति तद्वत् ॥॥

