+++
title = "०५-०१"

+++
**श्रीः बृहदारण्यकोपनिषत् अथ पञ्चमोऽध्यायः । प्रथमं ब्राह्मणम् ।  \[अश्वलब्राह्मणम्\]  जनको ह वैदेहो बहुदक्षिणेन यज्ञेनेजे । तत्र ह कुरुपाञ्चालानां ब्राह्मणा अभिसमेता बभूवुः । तस्य ह जनकस्य वैदैहस्य विजिज्ञासा बभूव, कःस्विदेषां ब्राह्मणानामनूचानतम इति । स ह गवाँ सहस्रमवरुरोध । दश दश पादा एकैकस्याः शृङ्गयोराबद्धा बभूवुः ॥ १ ॥ प्र**    . - अथ मधुकाण्डसिद्धमेव सर्वान्तर्यामित्वं मुखान्तरेण अस्मिन्नध्याये दृढी-

क्रियते । तत्र पुष्कलधनदानं बहुविद्वत्समवायश्च विद्यार्जनोपाय इति प्रदर्शनाय आख्यायिका

आरभ्यते - **जनको ह वैदेहो बहुदक्षिणेन यज्ञेनेजे**     इत्यादि । **ह**     इति वृत्तार्थस्मरणे ।

**वैदेहः-**    विदेहदेशाधिपतिः जनकः बहुदक्षिणेन यज्ञेन **ईजे-**    इष्टवान् । **ईजे**    -

असंयोगाल्लिट् कित् (पा.सू.१-२-५) इति 'कित्त्वात्' सम्प्रसारणम् । **तत्र ह**     - - -

**बभूवुः । तत्र**     - तस्मिन् यज्ञे ह बहुदक्षिणतया प्रसिद्धे विद्वद्भूयिष्ठकुरुपाञ्चालदेशेभ्यः

ब्राह्मणाः **अभिसमेताः-**    समागताः । एवं बहुषु ब्राह्मणेषु आगतेषु तस्य ह जनकस्य

वैदेहस्य प्रसिद्धं यष्टुं प्रवृत्तस्य **विजिज्ञासा**     - विचारः बभूव । किमिति? **कःस्विदेषां ब्राह्मणानामनूचानतम**     इति । **एषाम्**     - आगतानां ब्राह्मणानां मध्ये स्वित् इति वितर्के ।

**कःस्वित्**     - को वा **अनूचानतमः**     अतिशयेन ब्रह्मविद्यानुवचनकुशलः । इति जिज्ञासा

'बभूव इति' पूर्वत्रान्वयः । **स ह गवां सहस्रमवरुरोध । सः**     - जनकः तज्जिज्ञासया ह

प्रसिद्धं यथा तथा स्वगोष्ठे' गवां सहस्रम् **अवरुरोध**     - यूथीचकार । किश्च - **दशदश बभूवुः । पादः-**     पलस्य चतुर्थाँशः । पादस्तुरीयो भागस्स्यात् (अ.को.२-९-८९)

इत्युक्तेः । सुवर्णस्य **दशदशपादाः**     सार्धपलद्वयमिति यावत् । प्रत्येकमेकैकस्या गोः

श्रृङ्गयोर्निबद्धा बभूवुरित्यर्थः ॥ १ ॥

**\[यजे जनकन गोसहस्रपणकथनम् , याज्ञवल्क्येन यागस्वीकरणम्\]  तान् । होवाच, ब्राह्मणा भगवन्तो यो वो ब्रह्मिष्ठः स एता गा उदजतामिति । ते ह ब्राह्मणा न दधृषुः । अथ ह याज्ञवल्क्यः स्वमेव ब्रह्मचारिणमुवाचैता; सोप्योदज सापश्रवा ३ इति । ता 'होदकालयत्' । ते ह ब्राह्मणाश्चुक्रुधुः, कथं नो ब्रह्मिष्ठो ब्रवीतेति ।  अथ ह जनकस्य वैदेहस्य होताऽश्वलो बभूव - सहैनं पप्रच्छ, त्वं नु खलु नो याज्ञवल्क्य ब्रह्मिष्ठोऽसी ३ इति । स होवाच नमो वयं ब्रह्मिष्ठाय कुर्मो गोकामा एव वयँ स्म इति । तै ह तत एव प्रष्टुं दध्रे होताऽश्वलः ॥ २ ॥ प्र- तान् हेवाच**     । स जनक एवं ब्रह्मिष्ठतमतया निर्धारितया देया इति ता गाः

सदक्षिणाकाः निरुध्य तमर्थं **ह**    -प्रसिद्धं **तान्**     -ब्राह्मणान् प्रत्युवाच । किमिति।

**ब्राह्मणाः- - - उदजतामिति । हे भगवन्तः**     - पूजावन्तः। हे ब्राह्मणाः **वः**     -

भवतां मध्ये **यो ब्रह्मिष्ठः**     - अतिशयेन यो ब्रह्मवित्, स एताः गाः **उदजतां**     - स्वगृहं प्रति

**कालयतु**    - नयतु इत्युवाच इत्यन्वयः । अज गतिक्षेपणयोः (धा.पा.३२०) इति हि धातुः ।

**ते ह ब्राह्मणा न दधृषुः**     - एवं वदत्यपि जनके ते ब्राह्मणा **न दधृषुः**     - न धृष्टा बभूवुः ।

आधृषाद्वा (ग.सू.२०२) इति णिजभावे रूपम् । **तेषु**     - ब्राह्मणेषु बहुषु मध्ये न कोऽपि

ता गाः नेतुं दध्रे । ह इत्याश्चर्ये । **अथ ह**     - - -**उवाच ।अथ**     एवमधृष्टान् तान्

दृष्ट्वापि याज्ञवल्क्यः **स्वमेव ब्रह्मचारिणं**     स्वशिष्यमित्थमुवाचैव इत्यर्थः । हेत्याश्च**र्ये**    

किमिति? एताः **सोम्योदज सामश्रवा३**     इति । साम शृणोतीति सामश्रवाः । **हे सोम्य!**    ।

सोमार्ह ! हे सामश्रवः ! एताः गाः अस्मद्गृहान् प्रति **उदज**     - कालय इति स्वशिष्यमुवाच

इत्यर्थः । **ता होदकालयत्**     । स सामश्रवाः ताः तद्गृहान् अनयत् इत्यर्थः । **उदाचकारेति**    

पाठेऽपि स एवार्थः । **ते ह - - - - ब्रवीतेति**     । याज्ञवल्क्येन ब्रह्मिष्ठपणस्वीकरणेन

आत्मनो ब्रह्मिष्ठता प्रतिज्ञातेति सर्वे क्रुद्धा बभूवुः । कथं **नः**     - अस्मान् अनादृत्य अहं

ब्रह्मिष्ठः इति वदेदयं याज्ञवल्क्य इति **चुक्रुशुश्च**     इत्यर्थः । चुक्रुशुरिति पाठेऽपि उक्त

एवार्थः । **अथ ह - - - - बभूव**     इति । **अथ**     - तदा विदेहराजस्य जनकस्य होता

ऋत्विगश्चलो नामा आसीत् इत्यर्थः । **स हैनं- - - इति । नः**    - समवेतानां बहूनां

अस्माकं मध्ये हे याज्ञवल्क्य! त्वमेव खलु प्रसिद्धं ब्रह्मिष्ठोऽसीति अश्वलनामा स होता

'पप्रच्छ इत्यर्थः' । **असी३**     इति भर्त्सने प्लुतिः । नुश्वधारणे ।

**स होवाच**     इति। **सः**    - याज्ञवल्क्यः तमश्वलं ह प्रसिद्धं प्रत्युवाच इत्यर्थः ।

किमिति इत्यत्राह - **नमो वयं - - - स्म**     इति । वयं ब्रह्मिष्ठाय नमः कुर्मः । नास्माभिः

ब्रह्मिष्ठत्वाभिमानात् गावो नीताः किन्तु गोकामा वयम् इत्यतो गोकामनयैव नीता इति

सोपहासमुक्तवान् इत्यर्थः । **तं ह - - - अश्वल**     इति । एवमुपहसितो होता अश्वलः

तत एव सोपहासवचनादेव क्रुद्धस्सन् तं - याज्ञवल्क्यं पराजेतुं प्रश्न 'प्रष्टुमवस्थितो'

बभूव इत्यर्थः । धृङ् • अवस्थाने (छा.पा.१४१३) इति हि धातुः ॥ २ ॥

**अश्वलस्य प्रथमः प्रश्नः  \[कर्ममृत्युना अतिमुक्तिः\] याज्ञवल्क्येति होवाच, यदिदं सर्वं मृत्युनाप्तं सर्वं मृत्युनाऽभिपन्नम्, केन यजमानो मृत्योराप्तिमतिमुच्यत इति । होत्रर्त्विजाऽग्निना वाचा । वाग्वै यज्ञस्य होता । तद्येयं वाक् सोऽयमग्निः, स होता, स मुक्तिः, साऽतिमुक्तिः ॥ ३ ॥ प्र. -याज्ञवल्क्येति होवाच**     इति । प्रथमं याज्ञवल्क्येति संबोध्य वक्ष्यमाणं

प्रश्नमश्वल उवाचेत्यर्थः । तमेव प्रश्नमाह - यदिदं- अभिपन्नम् इत्यादि । यदिदं -

प्रत्यक्षादिप्रसिद्धं जगत् चेतनाचेतनात्मक मृत्युना - मृत्युशब्दोपलक्षितेन जन्मजरामरणधर्मेण

आप्तं - व्याप्तं, न केवलं व्याप्तम्, किन्तु मृत्युना अभिपन्नं - वशीकृतञ्चेत्येतत्सिद्ध-

मित्यर्थः । यद्वा - **आप्तम्**     इत्यस्य विवरणमभिपन्नमिति । इति प्रश्नोपयुक्तं सिद्धमर्थमनूद्य

विवक्षितं प्रश्नमाह - **केन - - -इति**     इति । एवं सति **यजमान**    : - ब्रह्मविद्यार्थं कर्म

कुर्वन् अधिकारी केनानुष्ठितेन साधनेन मृत्योः आप्तिं - व्याप्तिं 'संसारबन्धमतिक्रम्य

क्षिप्रं विद्यासिद्ध्या मुच्यत इत्यर्थः । तमेतं प्रश्नं याज्ञवल्क्यः प्रतिवक्ति । **होत्रर्त्विजाऽग्निना वाचा**     इति । तदर्थमूढं तमाश्वलं प्रति पुनस्स्वयमेव तदेतद्व्याचष्टे - **वाग्वै**    - - - -

**सातिमुक्तिः**     इति । कर्माङ्गभूते होतरि अग्नयभिन्नत्वेन वा अग्नयधिष्ठितत्वेन वा ध्याता

या वाचो दृष्टौ कृतायां कर्मणो वीर्यवत्तरतया ब्रह्मोपासनद्वारा जीवद्दशायामेव विश्लिष्टा-

श्लिष्टपूर्वोत्तरदुरितभरत्वलक्षणा मुक्तिर्भवति, शरीरवियोगानन्तरं प्रकृत्यतिक्रान्त-

पदाधिरोहणलक्षणा अतिमुक्तिर्भवति इत्यर्थः । क्रमादुद्देश्यविधेयाभिप्रायः स मुक्तिस्सातिमुक्तिः

इति लिङ्गभेदेनायं निर्देशो दृष्टव्यः । **वाग्वै यज्ञस्य होता**     - यज्ञाङ्गभूत होतरि वाग्दृष्टि

कर्तव्या इत्यर्थः । तद्येयं वाक् । या होतर्यध्यस्यमाना चागित्यर्थः । **सोऽयमग्निस्य होता**     । सा वागेवाग्न्यधिष्ठितत्वादिना अग्न्यभेदेन ध्याता होतर्यध्यस्यमाना मुक्त्यादि

साधनमित्यर्थः । स मुक्तिस्साऽतिमुक्तिरिति कारणे कार्योपचारः ॥ ३ ॥

**याज्ञवल्क्येति होवाच, यदिदं सर्वमहोरात्राभ्यामाप्तं सर्वमहोरात्राभ्यामभिपन्नम्, केन यजमानोऽहोरात्रयोराप्तिमति मुच्यते इति । अध्वर्युणर्विजा चक्षुषाऽऽदित्येन । चक्षुर्वे यज्ञस्याध्वर्युः । तद्यदिदं चक्षुः सोऽसावादित्यः, सोऽध्वर्युः, स मुक्तिः, सातिमुक्तिः ॥ ४ ॥ प्र**    - स एव पुनः पृच्छति। **याज्ञवल्क्येति होवाच**     इत्यादिना। अहौरात्रयोरानिर्नाम

कतिपयाहोरात्रैर्विनश्वरत्वम् ।उत्तरमाह-**अध्वर्युणर्त्विजा**     इति। आदित्याधिष्टितत्वादिना

आदित्याभेदारोपविषयभूतचक्षुर्दृष्टिविषयः कर्माङ्गभूतोऽध्वर्युः मुक्त्यादिहेतुरित्यर्थः ।शिष्टं

पूर्ववत्।

**\[तिथ्यादिकालादप्यतिमुक्तिः\]  याज्ञवल्क्येति होवाच यदिदं सर्वं पूर्वपक्षापरपक्षाभ्यामाप्तँ सर्वं पूर्वपक्षापरपक्षाभ्यामभिपन्नम्, केन यजमानः पूर्वपक्षापरपक्षयोराप्तिमतिमुच्यत इति । उद्गात्रर्त्विजा वायुना प्राणेन । प्राणो वै यज्ञस्योद्गाता । तद्योऽयं प्राणः स वायुः, स उद्गाता, स मुक्तिः साऽतिमुक्तिः ॥ ५ ॥ प्र**    . - पुनः पृच्छति । **याज्ञवल्क्येति होवाच**     इति । पूर्वपक्षापरपक्षयोराप्तिर्नाम

कतिपयपक्षैर्विनश्वरत्वम् । उत्तरमाह - वायुविकारत्वादिना वाय्वभिन्नमुख्यप्राणदृष्टिविषयभूत

उद्गाता कर्माङ्गभूतः पूर्ववत् मुक्तयतिमुक्तिहेतुरित्यर्थः । शिष्टं पूर्ववत् ॥ ५ ॥

**याज्ञवल्क्येति होवाच यदिदमन्तरिक्षमनारम्बणमिव, केनाक्रमेण यजमानः स्वर्गं लोकमाक्रमत इति । ब्रह्मणर्त्विजा मनसा चन्द्रेण । मनो वै यज्ञस्य ब्रह्मा । तद्यदिदं मनः सोऽसौ चन्द्रः, स ब्रह्मा, स मुक्तिः, सोऽतिमुक्तिः । इत्यतिमोक्षाः । अथ सम्पदः ॥ ६ ॥ प्र.**     - पुनरेवाश्वलः पृच्छति । **याज्ञवल्क्येति होवाच**     इत्यादिना । **अनारम्बणं**     -

रलयोरभेदः । अन्तरिक्षमिदम् अनालम्बनमिव दृश्यते **तत्**     - अन्तरिक्षं स्वयमनालम्बन

**केनाऽऽक्रमेण**     - आक्रमणसाधनेन केन वा आक्रम्य **यजमान**    : - ब्रह्मविद्यार्थकर्मानुष्ठाता

**स्वर्गं**     - निरतिशयसुखरूपतया स्वर्गाख्यमप्राकृतं मुक्तिस्थानं भगवल्लोकमाक्रमत इत्यर्थः ।

अत्र स्वर्गलोकशब्दस्य भगवल्लोकवाचित्वेन **स मुक्तिस्सातिमुक्तिः**     इत्युत्तरवाक्यस्वारस्य

भवति ।

उत्तरमाह-**ब्रह्मणर्त्विजा**     इति । चन्द्राभिन्नत्वेन वा तदभिन्नत्वेन वा

तदभिमानिकत्वेन वा ध्यातमनोदृष्ट्योपासीतो ब्रह्मा भगवल्लोकाक्रमणसाधनम् इत्यर्थः ।

**इत्यतिमोक्षा**     इति । **इति**     अनेन प्रकारेण **अतिमोक्षा**    :-प्रकृतिमण्डलातिक्रमेण-

रूपमोक्षप्रश्नास्समाप्ता इत्यर्थः । **अथ सम्पद**     इति । उच्यन्त इति शेषः । येनाग्रिहोत्रादीनां

फलत्वकर्मणामन्तवत्फलाय सम्पादनं, सा सम्पत् ॥

** \[फलप्रापकाः सम्पदः\]  याज्ञवल्क्येति होवाच, कतिभिरयमद्यभिौताऽस्मिन् यज्ञे करिष्यतीति । तिसृभिरिति । कतमास्तास्तिस्र इति । पुरोनुवाक्या च याज्या च शस्यैव च तृतीया । किं ताभिः जयतीति । यत्किञ्चेदं प्राणभृदिति ॥ ७ ॥ प्र**     - तमेव सम्पद्विषयमश्वलप्रश्नमाह - **याज्ञवल्क्येति होवाच**     इत्यादि । अयं

होता **अद्य**     यज्ञकाले **कतिभिः ऋग्भिः**     कति**सङ्खा**    भिः ऋग्भिः अस्मिन्यज्ञे

करिष्यति । हौत्रमिति शेषः । याज्ञवल्क्य 'उत्तरमाह' - **तिसृभिरिति**     इति । ऋग्भिरि-

त्यनुषङ्गः । पुनः प्रश्नमवलस्याह- **कतमास्तास्तिस्र इति**     इति । स**ङ्ख्ये**    यऋग्विशेषविषयोऽयं

प्रश्नः । पूर्वस्तु ऋङिनष्ठसङ्ख्याविषय इति भेदः । कास्ता ऋच इत्यर्थः । उत्तरमाह-

**याज्ञवल्क्यः 'पुरोनुवाक्या च याज्या च शस्यैव च तृतीया'**     इति । यागकालात् प्राक्

प्रयुज्यमाना ऋचः पुरोनुवाक्याः । यागसाधनभूता ऋचो याज्याः । शस्रार्थाः ऋचः

शस्याः । सर्वत्र जात्यभिप्रायेणैकवचनं द्रष्टव्यम् । तिसृष्येय हौत्रीणामृचामन्तर्भावः, न

चतुर्थः प्रकार इति भावः । एवमग्रेऽपि । कि ताभिर्जयतीति पुनरश्वलप्रश्नः ।

प्रयुज्यमानाभिः ताभिः ऋग्भिः किं फलं यजमानः प्राप्नोति इत्यर्थः । याज्ञवल्क्य उत्तरमाह

**यत्किञ्चेदं प्राणभृत्**     इति । प्राणिजातं यत्किञ्चिदस्ति तत्सर्वं जयतीति शेषः ॥ ७॥

**याज्ञवल्क्येति होवाच कत्ययमद्याध्वर्युरस्मिन् यज्ञ आहुतीर्होष्यतीति । तिस्र इति । कतमास्तास्तिस्र इति । या हुता उज्ज्वलन्ति; या हुता अतिनेदन्ते; या हुता अधिशेरते । किं ताभिर्जयतीति । या हुता उज्ज्वलन्ति, देवलोकमेव ताभिर्जयति । दीप्यत इव हि देवलोकः । या हुता अतिनेदन्ते, पितृलोकमेव ताभिर्जयति । एवमिव हि पितृलोकः । या हुता अधिशेरते, मनुष्यलोकमेव ताभिर्जयति । अथ इव हि मनुष्यलोकः ॥ ८ ॥ प्र.**     - पुनरश्वलः प्रश्नमाह - **याज्ञवल्क्येति होवाच**     - इति । **कति**     - कति**सङ्ख्या**    काः

आहुतीर्होष्यतीत्यर्थः । शिष्टं पूर्ववत् । अत्र याज्ञवल्क्यस्योत्तरम् । **तिस्र**     इति । पुनः

प्रश्नः **कतमाः तास्तिस्र**     इति । उत्तरम् । **या हुताः- - अधिशेरत**     इति।**याः**    

आहुतयो हुतास्सत्यः उज्ज्वलन्ति ताः ऊर्ध्वं ज्वलन्त्यः समिदाज्याहुतयः एका कोटिरित्यर्थः ।

या आहुतयो हुताः **अतिनेदन्ते-**    अतीव कुत्सितशब्दं कुर्वन्ति । नेदशब्दकुत्सायां

(धा.पा.) शीत्कारशब्दं कुर्वन्ति इत्यर्थः । तादृश्यो मांसाद्याहुतयो द्वितीया कोटिः ।

यास्त्वाहुतयो हुताः **अधिशेरते - अधि**     - अधोगत्वा अग्नौ शेरते, ताः पयः सोमा**द्या**    

आहुतयः तृतीया कोटिरित्यर्थः । अन्यत् पूर्ववत् । पुनः प्रश्नः । **किं ताभिर्जयत**     इति ।

उत्तरं- **या हुता**     इत्यादि । **याः**     हुतास्सत्यः उज्ज्वलन्ति, ताभिराहुतिभिः समिदादिभिः

देवलोकं जयतीत्यर्थः । तत्र हेतुमाह - **दीप्यत इव हि देवलोकः**     इति । **हि**     - यस्मात्

अत्रत्यानां देवलोको दीप्यते इव भासते । अत उज्ज्वलानां समिदाज्याहुतीनाम् उज्ज्वलदेवलोक-

साधनत्वमुपपद्यत इति भावः । **या हुता**     इत्यादि । या हुताः आहुतयः **अतिनेदन्ते**     .

कुत्सितशब्दं कुर्वन्ति, पितृलोकमेव ताभिर्जयतीति । अत्र हेतुमाह - **एवमिव हि पितृलोक**     इति । **एवमिव हि**     - यस्मात् कुत्सितशब्दयुक्त एव इत्यर्थः । कुत्सितशब्द-

कर्तृत्वसामान्यात् कुत्सितशब्दयुक्ताभिः आहुतिभिः कुत्सितशब्दयुक्तं पितृलोकं जयतीत्यर्थः ।

पितृलोकसंबद्धायां हि संयमन्यां पुर्यां वैवस्वतेन यात्यमानानां हा हतोऽस्मीति शब्दो

भवति । अतः पितृलोकस्य कुत्सितशब्दयुक्तत्वमस्तीति द्रष्टव्यम् । **या हुता**     इत्यादि ।

या आहुतयो हुताः अग्नौ अधिशेरते इत्युक्ताः, तृतीयकोट्यन्तर्भूताभिस्ताभिः मनुष्यलोकमेव

जयति इति । अत्र हेतुमाह - **अध इव हि मनुष्यलोक**     इति । ऊर्ध्वलोकापेक्षया

मनुष्यलोकः अध इव हि वर्तते । अत तत्सामान्यात् ताभिरधश्शयानाभिः मनुष्यलोकं

जयति इत्यर्थः ॥ ८ ॥

**याज्ञवल्क्येति होवाच - कतिभिरयमद्य ब्रह्म यज्ञं दक्षिणतो देवताभि- र्गोपायतीति । एकयेति । कतमा सैकेति । मन एवेति । अनन्तं वै मनोऽनन्ता विश्वेदेवा अनन्तमेव स तेन लोकं जयति ॥ ९ ॥  प्र.**     - पुनः स एव पृच्छति - **याज्ञवल्क्येति- - - गोपायतीति**     । विहारस्य

दक्षिणत उपविष्टो ब्रह्मा कतिभिः कतिसङ्ख्याकाभिः देवताभिः 'उपासिताभिः यज्ञ

गोपायतीति प्रश्नार्थः । उत्तरमाहयाज्ञवल्क्यः - **एकयेति । कतमा सैकेति**     पुनः प्रश्नः । सा

देवता का? इत्यर्थः । उत्तरं - **मन एवेति**     । तेन किं जयतीति पुनः प्रश्नोऽध्याहर्तव्यः ।

उत्तरमाह- **अनन्तं वै मनः**     इति । तत्रफलं विवक्षुः प्ररथमं मनस उपास्तिप्रकारमाह -

**अनन्तं वै मन**     इति । मनः आनन्त्यगुणविशिष्टतया उपास्यमित्यर्थः । तदानत्ये हेतुमाह -

**अनन्ता विश्वेदेवा**     इति। **विश्वे**     - सर्वे इत्यर्थः। देवशब्द : इन्द्रियपरः । 'मनसः

अधीनानां सर्वेषामिन्द्रियाणामानन्त्यात् मनस आनत्यमिति भावः । एवमुपासनप्रकारमुक्त्वा

फलमाह - **अनन्तमेव स तेनलोकं जयति**     इति । एवमानन्त्यगुणविशिष्टतयोपासितेन

\[ब्रह्मणा\] मनसा अनन्तं भगवल्लोकं मुक्तिस्थानं भगवदुपासनद्वारा जयतीत्यर्थः ।

एवमुत्तरस्वाभाव्यात् यज्ञं गोपायतीति प्रश्नस्यापि विद्यार्थस्य कर्मणः क्षिप्रब्रह्मविद्यो-

त्पादकत्वशक्याधानमेव्यर्थ इति द्रष्टव्यम् ॥ १ ॥

**\[उद्गातृकर्म तत्फलं च\]  याज्ञवल्क्येति होवाच कत्ययमद्योद्गातास्मिन् यज्ञेस्तोत्रियाः स्तोष्यतीति। तिस्र इति । कतमास्तास्तिस्र इति । पुरोनुवाक्या च याज्या च शस्यैव च तृतीया। कतमास्ता या अध्यात्ममिति । प्राण एव पुरोनुवाक्या, अपानो याज्या, व्यानः शस्या । किं ताभिर्जयतीति । पृथिवीलोकमेव पुरोनुवाक्वया जयत्यन्तरिक्षलोकं याज्यया द्युलोकं शस्यया ततो ह होताश्वलः उपरराम ॥ १० ॥  ॥ इति पञ्चमाध्याये प्रथमब्राह्मणम् ॥ प्र.**     - पुनः स एव पृच्छति । **याज्ञवल्क्येति होवाच- - -स्तोष्यतीति**     ।

अयमुद्गाता अद्य- यागकाले अस्मिन् **यज्ञे स्तोत्रियाः**     - स्तोत्रसाधनभूताः ऋचः'

कतिसङ्ख्याकाः स्तोष्यतीत्यर्थः । अत्र याज्ञवल्क्य उत्तरं पठति - **तिस्रः**     इति । पुनः प्रश्नः

कतमास्तास्तित्र इति । उत्तरं - पुरोनुवाक्या -तृतीया इति । उक्तोऽस्यार्थः

पूर्वमेव। पुनः पृच्छति कतमास्ता; या अध्यात्ममिति । ताः - पुरोनुवाक़्याद्यास्तिस्रः

अध्यात्मं कतमा भवन्ति । आसु किंरूपाध्यात्मदृष्टिः कर्तव्या इत्यर्थः । उत्तरं **प्राण एव**    

- \- - **शस्येति**     । पुरोनुवाक्याज्याशस्यासु क्रमात् अध्यात्मं प्राणापानव्यानदृष्टिं कृत्वा

उद्गाता ताः प्रयुञ्जीत इत्यर्थः । पुनः पृच्छति - **किन्ताभिर्जयतीति**     । प्राणादिदृष्टिविशिष्ट-

पुरोनुवाक्यादिभिः प्रयुज्यमानाभिः कान् लोकान् जयतीत्यर्थः । उत्तरमाह - **पृथिवीलोकमेव**    

- \- **शस्यया**     इति । स्पष्टोर्थः । **ततो ह होताश्वल उपरराम**     इति
  । एवं स्वकृतप्रश्नानाम्

उत्तरे दत्ते प्रष्टव्यान्तराभावात् होता अश्वलः **'उपरराम**     - तृष्णीं बभूव इत्यर्थः ॥ १०॥

**॥ इति पञ्चमाध्याये प्रथमब्राह्मण प्रकाशिका ॥ पञ्चमाध्याये द्वितीयं ब्राह्मणम्  जारत्कारवब्राह्मणम्  \[ग्रहातिग्रहविषये प्रश्नः उत्तरञ्च\]  अथ हैनं जारत्कारव आर्तभागः पप्रच्छ । याज्ञवल्क्येति होवाच, कति ग्रहाः, कत्यतिग्रहा इति । अष्टाग्रहा अष्टावतिग्रहा इति । य एते अष्टौ ग्रहा अष्टावतिग्रहाः कतमे त इति ॥ १ ॥ प्र. - अथ है नं - - -**    पप्रच्छ इति । **अथ**     - अश्वलपराभवानन्तरम् **एनं**     -

याज्ञवल्क्यं **जारत्कारव**    :-जरत्कारगोत्रजः ऋतुभागपुत्रः आ**र्थ**    भागः विजिगीषयैव पप्रच्छ

इत्यर्थः । हे याज्ञवल्क्येति सम्बोधनेन तं स्वाभिमुखं कृत्वा, **ग्रहाः कति, अतिग्रहाः कति**    ?

इति प्रश्नद्वयं पृष्टवान् इत्यर्थः । उत्तरमाह याज्ञवल्क्यः **अष्टौग्रहा अष्टौ अतिग्रहा**     इति ।

पुनः प्रश्नः **य एते- - ते**     इति । ये ग्रहाः अतिग्रहाश्च अष्टौ अष्टाविति त्वयोक्ताः,

त एते के? इत्यर्थः ॥ १ ॥

**\[प्राणस्य प्रहातिमहत्वकथनम् \]  प्राणो ये ग्रहः, सोऽपानेनातिग्रहेण गृहीतः । अपानेन हि गन्धान् जिघ्रति ॥२॥ प्र.**     - अत्र याज्ञवल्क्यस्य उत्तरं **प्राणो वै-**     इत्यादि । अत्र प्राणशब्देन

नस्यत्वसामान्यात् घ्राणेन्द्रियं गौण्या वृत्त्याऽभिधीयते । **गृह्णाति**     - आत्मानं स्ववशं

करोतीति **'ग्रहः'**     - इन्द्रियम् । पचाद्यच् । अपानः गन्धः । **अपानेन**     - निश्वासवायुना

उपनीयमानत्वात् गन्धोऽपानशब्देन लक्ष्यते । **सः-**    घ्राणेन्द्रियात्मको ग्रहः तेन

विषयरूपेणातिग्रहेण गन्धात्मना **गृहीतः**     - व्याप्तो भवति । अतिशयेन स्वस्वविषयिणं

इन्द्रियादिकं **गृह्णाति**     - स्ववशीकरोतीति अतिग्रहः विषयः । गन्धस्य घ्राणवशीकरण-

प्रकारमुपपादयति - **अपानेन हि गन्धान् जिघ्रतीति**     । अत्र घ्राणेन इत्यध्याहर्तव्यम्।

अपानेन निश्वासेन उपनीतान् गन्धान् घ्राणेन जिघ्रतीत्यर्थः यद्वा - अपानशब्दो **प्राणपरो**    

द्रष्टव्यः । उत्तरसन्दर्भेकरूप्यात् । अतो गन्धग्राहकत्वात् घ्राणं गन्धाधीनमिति भावः । ततश्च,

*इन्द्रियेभ्यः परा ह्यर्थाः* (क.उ.३-१०) इत्युक्तरीत्या ग्रहशब्दितेभ्योऽपीन्द्रियेभ्योऽतिग्रहशब्दितानां,

विषयाणां प्रबलतया तद्वशीकरणे विषयेन्द्रियवियोजनरूप एव यत्नः कर्तव्यो मुमुक्षुणा

इति भावः॥ २ ॥

**\[वागादीनां ग्रहातिग्रहत्व कथनम्\]  वाग्वै ग्रहः, स नाम्नाऽतिग्रहेण गृहीतः । वाचा हि नामान्यभिवदति ॥ ३ ॥ जिह्वा वै ग्रहः, स रसेनातिग्रहेण गृहीतः । जिह्वया हि रसान् विजानाति ॥ ४ ॥ चक्षुर्वै ग्रहः; स्वरूपेणातिग्रहेण गृहीतः । चक्षुषा हि रूपाणि पश्यति॥ ५ ॥ श्रोत्रं वै ग्रहः, स शब्देनातिग्रहेण गृहीतः । श्रोत्रेण हि श्ब्दाच्छृणोति ॥ ६ ॥ मनो वै ग्रहः, स कामेनातिग्रहेण गृहीतः । मनसा हि कामान् कामयते ॥ ७ ॥ हस्तौ वै ग्रहः, स कर्मणाऽतिग्रहेण गृहीतः । हस्ताभ्याँ हि कर्म करोति ॥ ८ ॥ त्वग्वै ग्रहः, स स्पर्शेनातिग्रहेण गृहीतः । त्वया हि स्पर्शान् वेदवते । इत्येतेऽष्टौ ग्रहा अष्टावतिग्रहाः ॥९॥ प्र. - वाग्वै ग्रहः**     इत्यादि । सर्वं पूर्ववत् । एवं घ्राणवाग्जिह्वाचक्षुश्श्रोत्रमनो-

हस्तत्वग्रूपान् ग्रहान् तद्विषयरूपानतिग्रहांश्च उक्त्वा उपसंहरति इत्येते **अष्टौ ग्रहा अष्टावतिग्रहाः**     इति । स्पष्टोऽर्थः । विषयेन्द्रियमध्ये एतेषामेव प्रबलत्वात् अवश्य-

निग्रह्यत्वाभिप्रायेण अष्टानामेव उक्तिरिति द्रष्टव्यम् ॥ ३-९ ॥

**\[मृत्यु जयोपायः\]  याज्ञवल्क्येति होवाच, यदिदँ सर्वं मृत्योरन्नम्, का स्वित् सा देवता यस्या मृत्योरन्नमिति । अग्निर्वै मृत्युः सोऽपामन्नम् । अप पुनर्मृत्युं जयति, य एवं वेद ॥ १० ॥ प्र**    - एवं ग्रहातिग्रहप्रश्नस्य उत्तरे दत्ते आर्तभागः एवान्यत् पृच्छति-

**याज्ञवल्क्येति होवाच**     इत्यादि । यस्य मृत्योः। इदं सर्वं दृश्यमानमन्नम् - अदनीयम्।

सोऽपि मृत्युः। यस्याः देवताया अन्नं भवति, सा का देवतेति प्रश्नार्थः । याज्ञवल्क्य

उत्तरमाह • अग्निर्वैमृत्युः सोऽपामन्नम् इति । अग्निना हि सर्वं दृश्यते । अतः सर्वं

तस्यान्नमिति स मृत्युः । सोऽप्यद्भिर्नाश्यते । अतोऽपामग्र्यन्नकत्वमिति भावः ।

अपामग्र्यन्नकत्व 'चिन्तनस्य फलमाह - **अपपुनर्मृत्युं जयति य एवं वेद**     इति । अपामपग्र्यकत्वं

चिन्तयन् अपमृत्युं जयति इत्यर्थः । अत्र कास्वित् सा देवतेति प्रश्नानुरोधात् अप्छब्दस्य

अपामित्यस्य अप्तन्त्वाभिमानिनारायणपरत्वेऽपि न दोषः । केवलासु अप्सु देवताशब्दस्या-

स्वारस्यात् अस्मिन् पक्षे अग्निर्वै मृत्युरित्यत्र अग्निशब्दस्य कालाग्निरुद्रपरत्वं द्रष्टव्यम् ।

*अग्निर्वैरुद्र*:' इति प्रसिद्धेश्च । एतदेवाभिप्रेत्य व्यासार्यैः - आर्तभागप्रश्नस्य विद्वद्विषर्यैत्वेऽपि

इति ग्रन्थेनास्य प्रकरणस्य परमात्मविषयत्वमपि अन्यारुह्योक्त्या सूचितम् ॥ १० ॥

**\[आत्मनः प्राणोत्क्रमणाभावः\]**    

**याज्ञवल्क्येति होवाच, यन्नायं पुरुषो म्रियते, उदस्मात् प्राणा क्रामन्त्याहो**    

**नेति नेति होवाच याज्ञवल्क्यः, अत्रैव समवनीयन्ते । स उच्छ्वयत्याध्यायत्याध्मातो**    

**मृतश्शेते ॥ ११ ॥**    

**प्र.**     - पुनस्स एव पृच्छति - **याज्ञवल्क्येति- - -नेति।यन्न**    -यदा अयं

**पुरुषः**     - जीवः म्रियते; तदा किम् **अस्मात्**     - म्रियमाणाज्जीवात् **प्राणा उत्क्रामन्ति**     -

जीवं विहाय यथायथं गच्छन्ति; **आहो**     - उत न यथायथं गच्छन्ति, किन्तु तत्संयुक्ता एव

सन्तः तेन सहैव उत्क्रामन्तीति प्रश्नार्थः । न यथायथं गच्छन्तीत्युत्तरमाह - नेति

**होवाच याज्ञवल्क्य**     इति । तर्हि किं भवन्तीत्यत्राह **अत्रैव समवनीयन्ते- - शेते**     ।

इति। **अत्रैव**    - अस्मिन् आत्मन्येव **समवनीयन्ते**    -संयुज्यन्ते।समित्येकीकारे।

एकीभूततया संयुक्ता भवन्तीत्यर्थः । न तं विहाय उत्क्रामन्ति किन्तु सहैव उत्क्रामन्तीत्यर्थः ।

**स उच्छ्वयति । सः**     - पुरुषो मृतः उत्क्रान्त प्राणस्सन् श्वयथुं प्राप्नोतीत्यर्थः । **आध्मायति**    

बाह्यवायुना पूर्यते । **आध्मातः**     - एवं बाह्यवायुना पूरितस्सन् शेते इत्यर्थः । यद्यपि उच्छूनत्व

आध्मातत्वादिः देहधर्मः । न त्वस्मादिति निर्दिष्टम्रियमाण जीवधर्मः । तथापि देहात्मनोः

अभेदोपचारेण स इति परामृश्य तथा निर्देशो द्रष्टव्यः । न च स उच्छ्वयत्याध्मायत्याध्मातो

मृतश्शेते इति उच्छूनत्वादिविस्पष्टदेहधर्मश्रवणेन देहापादनकोत्क्रमणप्रतिषेधविषयकत्वोप-

पत्तापभेदोपचारम् आश्रित्य जीवापादानकोद्गमननिषेधपरत्वं कुत आश्रयणीयम् इति

वाच्यम् । योऽकामो निष्काम आप्तकाम आत्मकामो न तस्मात् प्राणा उत्क्रामन्ति

(बृ.उ.६-४-६) इत्यत्र शारीरापादनकोद्गमनप्रतिषेधवादिनः न तस्मादित्यस्य परैरपि अभेदोप-

चारस्य अवश्याश्रयणीयत्वेन दोषसाम्यात् । प्रतिषेधादिति चेन्न शारीरात् (ब्र.सू.४-२-१२)

इति सूत्रभाष्यादौ अस्यार्थस्य प्रपञ्चितत्वात् नात्रास्माकं वक्तव्यमवशिष्यते ॥ ११ ॥

**याज्ञवल्क्येति होवाच, यत्रायं पुरुषो म्रियते, किमेनं न जहातीति ।**    

**नामेति । अनन्तँ ह वै नाम; अनन्ता विश्वे देवाः । अनन्तमेव स तेन लोकं**    

**जयति ॥ १२ ॥**    

**प्र.**     - पुनरार्तभाग एव पृच्छति - **याज्ञवल्क्यति- - न जहाति**     इति।

पूर्वत्र प्राणा म्रियमाणं न जहातीत्युक्तम् । इदानीं तु प्राणेभ्योऽन्यच्च किं वा म्रियमाणं न

जहातीति प्रश्नः । याज्ञवल्क्य उत्तरमाह - **नामेति**     । नामधेयं न त्यजति इत्यर्थः । तदत्याग

एव प्रदर्श्यते प्रसिद्ध्या **अनन्तं ह वै नाम**     इति । देहे नष्टेऽपि युधिष्ठिरादोनां

नामानुवृत्तिदर्शनात् अनन्तं नाम । नाम्रो नाशो नास्ति इत्यर्थः । नामाभिमानिदेवता

अप्यनन्ता इत्याह - **अनन्ता विश्वे देवा**     इति । विश्वे देवा नामाभिमानिन इति द्रष्टव्यम् ।

नामानन्त्यज्ञानस्य फलमाह - **अनन्तमेव स तेन लोकं जयति**     इति । **तेन**     - अनुवृत्तेन

नाम्रा **अनन्तं**     - शाश्वतं पुण्यलोकं जयति इत्यर्थः । अत एव हि लोके नामानुवृत्यर्थ **यतन्त**    

इति भावः ॥ १२ ॥

****

**याज्ञवल्क्येति होवाच यत्रास्य पुरुषस्य मृतस्य अग्निं वागप्येति वातं**    

**प्राणश्चक्षुरादित्यं मनश्चन्द्रं दिशःश्रोत्रं पृथिवीं शरीरमाकाशमात्मौषधीर्लामानि**    

**वनस्पतीन् केशाः, अप्सु लोहितञ्च रेतश्च निधीयते, क्वायं तदा पुरुषो भवतीति ।**    

**आहर सोम्य हस्तमार्तभाग! आवामेवैतस्य वेदिष्यावो न नावेतत् स जन**    

**इति । तो होत्क्रप्य मन्त्रयाचक्राते । तो ह यदृचुतः कर्म ह वै तदूचुतुः । अथ यत्**    

**प्रशशँसतुः, कर्मह वै तत् प्रशशँसतुः, पुण्यो वै पुण्येन कर्मणा भवति; पापः**    

**पापेनेति । ततो ह जारत्कारव आर्तभाग उपरराम ॥ १३ ॥**    

****

**॥ इति पञ्चमाध्याये द्वितीय ब्राह्मणम् ॥**    

**प्र.**     - पुनरप्यार्तभागः पृच्छति - **याज्ञवल्क्येति -- - वागप्येति**     इत्यादि ।

अत्र वागादीन्द्रियाणामाकल्पस्थायित्वात् , आहङ्कारिकत्याच्च मरणदशायाम् अनुपादानभूते

अग्न्यादौ तेषां लयासम्भवाच्च **अग्निं वागप्येति**     इति वाचः अग्नावप्ययो नाम वागिन्द्रियाभि-

मानिदेवभूतस्याग्नेः वागिन्द्रियाधिष्ठानानुकूलव्यापारमन्तरेण अवस्थितिरेव । मरणदशायां

म्रियमाणजीवसम्बन्धि वागिन्द्रियं तदभिमानी अग्निर्नव्यापारयतीति यावत् । सूत्रितञ्च

भगवता बादरायणेन - अग्नयादिगतिश्रुतेरिति चेन्न भाक्तत्वात् (ब्र.सू.३-१-४) इति ।

एवमुत्तरत्रापि **वातं प्राण**     इत्यादौ द्रष्टव्यम् । अप्ययश्च भाक्तो यथायोग्यं द्रष्टव्यः ।

**आकाशमात्मा**     इति । **आत्मा**     - देहान्तर्गताकाश इत्यर्थः । **ओषधिर्लोमानि वनस्पतीन्**    

**केशा**     इति । लोमकेशाभिमानिदेवता 'ओषधिवनस्पत्यभिमादेवतामप्येति लोमकेशाभि-

मानित्वं विहाय केवलमोषधिवनस्पत्यभिमानिनी भवति इत्यर्थः । **अप्सु लोहितं च रेतश्च**    

**विधीयते**     इति । निधीयते - प्रक्षिप्यते इत्यर्थः । **कार्य तदा पुरुषो भवति**     इति ।

म्रियमाणसम्बन्धिषु सर्वेषु उक्तरीत्या तत्तदाधाराश्रितेषु सत्सु अयं शारीरः पुरुषः तदा

किमाश्रितो भवति इति प्रश्नः ।

एवं पृष्टो याज्ञवल्क्यः एतदुत्तरस्य सुगोप्यस्य प्रकृतजल्पमार्गेण सर्वजन

समक्षमप्रकटनोयत्वात् आर्तभागं वादमार्गेण बोधयिष्यन्नाह . **आहर सोम्य- - -**    

**सजने**     इति । हे **सोम्य**     - सोमार्ह । हे आर्तभाग! इति सम्बोध्य, हस्तं त्वदीयमाहर

इत्युक्त्वा प्रसारितमार्तभाग हस्तं गृहीत्वा पुनः प्राह - आवामेव एतस्य प्रश्नस्योत्तरं

वेदिष्यावः - ज्ञास्यावः इत्यर्थः । यद्यपि याज्ञवल्क्य एव विचारको निर्णेता च- अथापि

द्विवचनं वीतरागकथात्वद्योतनार्थम् । **नौ**     - आवयोः **एतत्**     - प्रकृतप्रश्नोत्तरं **सजने**     -

जनसमुदाये न भवतीत्यर्थः । एवं याज्ञवल्क्योक्तमातभागोऽप्यङ्गीचकार । **तौ होत्क्रम्य**    

**मन्त्रयाञ्चक्राते**     इति । अथ **तौ**     - आर्तभागयाज्ञवल्क्यौ तस्माद्देशात् **उत्क्रम्य**     - विजनं

गत्वा **मन्त्रयाञ्चक्राते**     - विचारमकुरुताम् इत्यर्थः । **तौ ह- - - प्रशशंसतु**     इति । **तौ**     -

आर्तभागयाज्ञवल्क्यौ मिळित्या विचार्य निश्चित्य कार्यकारणसंघातात्मक-

शरीरान्तरपरिग्रहहेतुतया शारीर पुरुषस्याधारभूतं यदुक्तवन्तौ, तत् कर्मैव । **अथ यत्**    

**प्रशशंसतुः**     । तादृशशरीरान्तरपरिग्रहहेतुषु यत् स्तुतवन्तौ तत्कर्मैव इत्यर्थः । यद्यपि

ईश्वरकालादीनि कारणान्तराणि सन्ति - तथापि तेषां साधारणकारणत्वात् शारीरस्य

'शरीरपरिग्रह हेतुनां मध्ये कर्मैव असाधारणं कारणं पुरुषस्य आश्रयभूतमिति स्तुतवन्तौ

इत्यर्थः । तदेव प्रदर्शयति - **पुण्यो वै - - - पापेन**     इति । **वै**     शब्दोऽवधारणे । पुण्येन

कर्मणैव **पुण्यो भवति**     - पुण्यशरीरयुक्तो भवति । पापेन कर्मणैव **पापो भवति**     ।

पापशरीर युक्तो भवति इत्यर्थः । तद्य इह रमणीयचरणा अभ्याशो ह यत्ते रमणीयां

योनिमापद्येरन् ब्राह्मणयोनिं वा क्षत्रिययोनिं वा वैश्ययोनिं वा । अथ य इह कपूयचरणा

अभ्याशो ह यत्ते कपूयां योनिमापद्येरन् श्वयोनिं वा सूकरयोनिं वा चण्डालयोनिं वा

(छां.उ.५-१०-७) इति श्रुत्यन्तरादिति भावः । **ततो ह - उपरराम**     इति ।

पूर्ववत् स्पष्टोऽर्थः ॥ १३ ॥

**॥ इति पञ्चमाध्याये द्वितीयब्राह्मण प्रकाशिका ॥**    

**पञ्चमाध्याये तृतीयं ब्राह्मणम्**    

****

**भुज्युब्राह्मणम्**    

****

**\[पारिक्षिताः कुत्रगताः' इति मृत्युप्रश्नः\]**    

****

**अथ हैनं भुज्यु र्लाह्यायनिः' पप्रच्छ । याज्ञवल्क्येति होवाच - मद्रेषु चरकाः**    

**पर्यव्रजाम । ते पतञ्जलस्य काप्यस्य गृहानैम । तस्यासीद्दुहिता गन्धर्वगृहीता ।**    

**तमपृच्छाम् कोऽसीति । सोऽब्रवीत् सुधन्वाङ्गीरस इति । तं यदा लोका-**    

**नामन्तानपृच्छाम, अतैनं ब्रूम क्व परिक्षिता अभवन्निति । क्व पारिक्षिता अभवन् ?**    

**स त्वा पृच्छामि, याज्ञवल्क्य! क्व पारिक्षिता अभवन्निति ॥ १ ॥**    

**प्र. - अथ हैनं भुज्युर्लाह्यायनिः पप्रच्छ**     इति । अथ -आर्तभागोपरामानन्तरं

**भुज्युः**     - नामतः **लाह्यायनिः-**     गोत्रतः लाह्यस्य गोत्रापत्यम् *गर्गादिभ्यो यञ्* (पा.सू.

४-१-१०५) *तस्यापत्यम्* (पा.सू.४-१-९२) *यञिञोश्च* (पा.सू.४-१-१०१) इति फक् ।

ततः *गोत्राद्यूनि* (पा.सू.४-१-९४) इति नियमात् अत इञ् । स एवं याज्ञवल्क्यं

पप्रच्छेत्यर्थः । **याज्ञवल्क्येति होवाच**     इति । पूर्ववदर्थः । मद्रेषु चरकाः पर्यव्रजामेति ।

मद्रानाम जनपदाः । तेषु **चरकाः**     अध्ययनार्थं व्रत'चरणात् चरकाः' । यद्वा - मद्रेषु

चरन्तीत्यर्थे *चरेष्टः* (पा.सू.३-२-१६) इति ट प्रत्यये, स्वार्थे कः । **पर्यव्रजाम-**    

पर्यटितवन्तः इत्यर्थः । *अस्मदो द्वयोश्च* (पा.सू.१-२-५९) इत्येकस्मिन् बहुवचनम् ।

सब्रह्मचार्यपेक्षया वा । **ते पतञ्जलस्य काप्यस्य गृहानैम**     । **ते**     - वयं नाम्ना पतञ्जलस्य,

गोत्रेण काप्यस्य गृहान् **ऐम**    -गतवन्तः।इणो लङ्।**तस्यासीत् दुहिता गन्धर्वगृहीता**    ।

तस्य-काप्यस्य **दुहिता**     - पुत्री **गन्धर्वेण**     - अमानुषेण सत्त्वेन आविष्टा स्थिता

**तमपृच्छाम । तं**     - गन्धर्वम् अपृच्छाम । लङ् । किमिति । **कोऽसीति**     ।

**सोऽब्रवीत्सुधन्वाङ्गीरस**     इति । **सः-**    गन्धर्व नामतोऽहं सुधन्वा, गोत्रत आङ्गिरसः

इत्यब्रवीत् । तं - गन्धर्वं वयं **लोकानां**     - पुण्यलोकविशेषाणाम् **अन्तानपृच्छाम**    -

निश्चयान् पृष्टवन्तः इति यत्, तत् त्वां पृच्छामि । जानामि चेत्, वद इति शेषः । **अथ**    

**हैनं..... अभवन्**     इति । ब्रूम इत्यडभावश्छान्दसः । **अथ ह**     - अनन्तरसमन्यदपि एनं

गन्धर्वं **ब्रूम**     - अपृच्छाम । किन्तत् । **पारिक्षिता**    : - परिक्षित्पुत्राः **क्व**     - कस्मिन् लोके

अभवन्निति । सम्भ्रमे द्विरुक्तिः । **स त्वा पृच्छामि याज्ञवल्क्य क्व - - - अभवन्**    

इति । **सः**     - ततो गन्धर्वादवगत तत्स्वरूपः अहं त्वां पृच्छामि तमेत प्रश्नं पारिक्षिताः

क्वाभवन् इति इत्यर्थः। ॥ १ ॥

**\[गन्धर्वाभिहितरीत्या याज्ञवल्क्येन प्रत्युत्तरम्\]**    

****

**स होवाच उवाच वै स्म सोऽगच्छन् वै ते तत् यत्र अश्वमेधयाजिनो**    

**गच्छन्तीति । क्वन्वश्वमेधयाजिनो गच्छन्तीति । द्वात्रिंशतं वै देवरथाह्वयान्ययं लोकः।**    

**तं समन्तं पृथिवी द्विस्तावत् पर्येति । ताँ समन्तं पृथिवीं द्विस्तावत् समुद्रः पर्येति**    

**तद्यावती क्षुरस्य धारा, यावद्वा मक्षिकायाः पर्त्रम्, तावानन्तरेणाकाशः । तानिन्द्रः**    

**सुपर्णो भूत्वा वायवे प्रायच्छत् ; तान् वापरात्यनि धित्वा तत्रागमयत् यत्राश्वमेध-**    

**वाजिनोऽभवन्निति । एवमिव वै स वायुमेव प्रशशँस । तस्मात् वायुरेव व्यष्टिर्वायु-**    

**स्समष्टिः । अपपुनर्मृत्युं जयति य एवं वेद । ततो ह भुज्युर्लाह्यायनिरुपरराम ॥ २ ॥**    

**प्र. - स होवाच । सः**     - याज्ञवल्क्य उवाच ह उत्तरम् किमिति । **उवाच वै**    

- \- - **गच्छन्ति**     इति । **यत्र**     - यस्मिन् लोके अश्वमेधयाजिनो गच्छन्ति, **तत्**     -
  तं

लोकं ते पारिक्षिता अगच्छन्निति गन्धर्वः युष्मभ्यम् - **उवाच वै स्म**     - उक्तवान् किल

इत्यर्थः । एवमुत्तरे दले याज्ञवल्क्यं पुनः स एव पप्रच्छ । **क्व न्वश्वमेधयाजिनो**    

**गच्छन्ति**     इति । अश्वमेध याजिनः कं लोकं गच्छन्तीत्यर्थः । एवं पुनः पृष्टो याज्ञवल्क्यस्तु

एतस्यैव द्वितीय प्रश्नस्योत्तरे' दत्तेऽपि, **लोकानामन्तानमपृच्छाम**     इति - प्रथमप्रश्नस्य

प्रतिवचनम् अन्तरेण अयं न शाम्यतीति मत्वा प्रथमप्रश्नस्यारयाचोक्तरमाह **द्वात्रिंशतं**    

**वै देवरथाह्यान्ययं लोक**     इत्यादिना । **देवरथः**     - सूर्यरथः । तस्य गत्या अ**ह्रा**     यावद्देशपरिमाणं

परिच्छिद्यते, तत् देवरथाह्यम् । द्वात्रिंशद्गुणित देवरथाह्यदेश परिमितः **अयं लोकः -**    

लोकालोकगिरिपरिवृतदेश इत्यर्थः । **द्वात्रिंशतं**     - द्वात्रिंशत् इत्यर्थः । **तं समन्तं पृथिवी**    

**द्विस्तावत् पर्येति । तं**     - लोकालोककृतं लोकं **समन्तं**     - समन्ततः द्विगुणा पृथिवी

पर्येति । **तां समन्तं पृथिवी द्विस्तावत्समुद्रः पर्येति । तां**     - महापृथिवीं समन्ताद्विगुणः

समुद्रः पर्यति, यं घनोदकमाचक्षते पौराणिकाः । तत्राश्वमेधलोकमार्गविवरपरिमाणमुच्यते

**तद्यावती क्षुरस्य धारा**     इत्यादि । **क्षुरस्य धारा यावती**     - यावदतिसूक्ष्मपरिमाणा,

मक्षिकायाः **पत्त्रं-**     पतत्रं घनेन यावत्परिमाणम्, अतिसूक्ष्मम् तावान् इत्यर्थः । **तत्-**    

तत्राण्डकटाहे क्षुरधारया मक्षिकापत्रेण वा सदृशः **अन्तरेणाकाशः**     - मध्ये रन्ध्रमित्यर्थः ।

तत्र सूक्ष्मरन्ध्रमार्गे पारिक्षितानां गतिप्रकारमाह - **तानिन्द्रस्सुपर्णो भूत्वा वायवे**    

**प्रायच्छत्**     इति । **तान्**     - पारिक्षितान् इन्द्रः सुपर्णो भूत्वा समीचीनचाहनं भूत्वा वायचे

**प्रायच्छत्**     - दत्तवान् इत्यर्थः । कश्चित्प्रदेशमिन्द्र एवोद्वा तान् अनन्तरं वायवे दत्तवान्

इत्यर्थः । **तान् -अभवन् इति**     । वायुस्तु तान् पारिक्षितान् **आत्मनि धित्वा-**    

श्वशरीरे स्थापयित्वा, **यत्र**     - ब्रह्मलोकेऽश्वमेधयाजिनो गच्छन्ति, तत्रागमयत् इत्यर्थः ।

ततश्वेन्द्रस्यापि प्रवेशायोग्यरन्ध्रमार्गद्वारा वायुः पारिक्षितान् चतुर्मुखलोकम् अगमयत्

इत्यर्थः । एवं याज्ञवल्क्य उक्त्वा स्वोक्तस्य संवादं दर्शयति । **एवमिव वै स वायुमेव**    

**प्रशशंस इति**     । एवमेव खलु, **सः**     - भवद्भिः पृष्टो गन्धर्वः वायुमेव स्तुतवान् इत्यर्थः ।

इवशब्द एवार्थे; वैशब्दः - किलार्थत्माद्वायुरेव व्यष्टिर्वायुः समष्टिरिति । **तस्मात्**     - गन्धर्वेण

स्तुतत्वात् स वायुः समष्ट्यात्मकापञ्चीकृतभूतव्यष्ट्यात्मकब्रह्मलोकतदधस्तनलोकसञ्चारितया

सूत्रात्मप्राणरूपेण सर्वनिर्वाहकतया व्यष्टिसमष्टिरूप' इत्यर्थः । व्यष्टिसमष्ट्यात्मतया

वायुचिन्तनस्य फलमाह - **अप पुनर्मृत्युं जयति य एवं वेद**     इति । यो वेद, स पुनः अपमृत्युं

जयतीति सम्बन्धः । **ततो ह भुज्युर्लाह्यायनतिः उपरराम**     । पूर्ववदर्थः ॥ २ ॥

**॥ इति पञ्चमाध्याये तृतीयब्राह्मण प्रकाशिका ॥**    

**पञ्चमाध्याये चतुर्थं ब्राह्मणम्**    

****

**उपस्तब्राह्मणम्**    

****

**\[उपस्तेन ब्रह्मात्मस्वरूपप्रश्नः\]**    

****

**अथ है नमुपस्तश्चाक्रायणः पप्रच्छ । याज्ञवल्क्येति होवाच, यः**    

**साक्षादपरोक्षब्र्दह्मा च आत्मा सर्वान्तरः, तं मे व्याचक्ष्वेति । एष त आत्मा**    

**सर्वान्तरः । कतमो याज्ञवल्क्य सर्वान्तरः । यः प्राणेन प्राणिति स त आत्मा**    

**सर्वान्तरो योऽपानेनापानिति स त आत्मा सर्वान्तरो यो व्यानेन व्यानिति स त**    

**आत्मा सर्वान्तरो य उदानेन उदानिति स त आत्मा सर्वान्तरः, एष त आत्मा**    

**सर्वान्तरः ॥ १ ॥**    

**प्र.**     - एकास्य याज्ञवल्क्यस्य कर्मकाण्डे । अविचाल्यं वैदुष्यं मत्था जनकसभिकाः

ब्राह्मणाः ब्रह्मकाण्डे वा अख्य अप्रतिभां सम्पादयिष्याम इति मन्यमानाः प्रष्टुं, प्रावर्तन ।

तदेवाह - **अथ - - - पप्रच्छ**     इत्यादिना । नाम्ना **उषस्तः**     । चक्रम्य गोत्रापत्यं नडादिभ्यः

फक् (पा.सू. ४.१.५९) चाक्रायणः । शिष्टं स्पष्टम् । **याज्ञवल्क्येति होवाच**     इति ।

पूर्ववदर्थः । प्रश्नमेवाह । **यस्साक्षादपरोक्ष्यत् ब्रहा थ आत्मा सर्वान्तरस्तं मे व्याचक्ष्व**    

इति । **अपरोक्षात्**     - अपरोक्षमित्यर्थः । सुपां सुलुक् (पा.सू.८.१.३९) इत्यादिना

अदादेशः । अपरोक्षवं नाम सर्वदेशकालसन्निहितत्वम् । देशकाल सत्रिकर्षं

ह्यापरोक्ष्यदर्शनात् । यदपरोक्षं **साक्षाद्ब्रह्मा**    -अव्यवधानेन **ब्रह्म**     -अगौणं मुख्यं

ब्रह्मेति यावत् । सर्वान्तर आत्मा च आत्मा वा अरे द्रष्टव्यः श्रोतव्यः इत्यादिना

दर्शनादिकर्मत्वेन उक्तश्च यः, तादृशं वस्तु मे व्याचक्ष्यति प्रश्नः । व्याचक्ष्व-विविच्य

आचक्ष्व - प्रदर्शय इत्यर्थः । उत्तरत्र न दृष्टे द्रष्टारं पश्येः इति द्रष्टव्यत्वादेरन्यत्र निषेधात्

द्रष्टव्यत्वादिकमपि प्रश्नविषय इति द्रष्टव्यम् ।

याज्ञवल्क्य उत्तरमाह - **एष त आत्मा सर्वान्तर**     इति । ते य आत्मा स एव

सर्वान्तर इत्यर्थः । पृच्छति उषस्तः **कतमो याज्ञवल्क्य सर्वान्तर**     इति । यदुक्तम् ते

आत्मा सर्वान्तर इति, तदस्तु किन्तु कतम आत्मा सर्वान्तर इति तव अभिप्राय इति

न जाने । किं देहेन्द्रियप्राणजीवादिषु कश्चिन्मे आत्मा सर्वान्तरः, उत ततोऽन्य इत्यर्थः ।

यद्यपि ते आत्मेति व्यतिरेकनिर्देशेन प्रत्यक्षदृष्टाभिमुखशरीरव्यतिरेकः सिद्ध्यति । तथापि

इन्द्रियाद्यन्यतमत्व सन्देहो नापाकृत इति भावः । अत्र याज्ञवल्क्य उत्तरमाह **यः प्राणेन**    

**प्राणिति स त आत्मा सर्वान्तर**     इत्यादि । अत्र एष त आत्मा सर्वान्तर इत्यत्र उक्त

इति शेषः । प्राणित्यपानितिव्यानितीत्यादौ रुदश्च पञ्चभ्यः (पा.सू.७-३-९८) इतीट् ।

प्राणादिभिः प्राणनादिव्यापारकर्ता यः, ते आत्मा । स एव सर्वान्तर आत्मा इत्यर्थः । अत्र

प्राणेन इत्यादिना प्राणस्य करणतया निर्देशात् प्राण व्यतिरेकः सिद्धः । सुषुप्तौ बाह्याभ्यन्तर

इन्द्रियोपरतावपि प्राणनादिव्यापारदर्शनात् तद्व्यतिरेकोपि सिद्धः । सुषुप्तौ जीवस्याप्युपरत-

व्यापारतया प्राणेन प्राणितृत्वाभावात् तद्व्यतिरेकोपि सिद्ध्यतीत्याशयः ॥ १ ॥

**\[आत्मलक्षणकथनम्\]**    

****

**स होवाचोषस्तश्चाक्रायणो यथा विब्रूयादसो गौरसावश्व इति, एवमेवै-**    

**तव्द्यपदिष्टं भवति; यदेव साक्षादपरोक्षाद्ब्रह्म य आत्मा सर्वान्तरः तं मे व्याचक्ष्वेति ।**    

**एष त आत्या सर्वान्तरः। कतमो याज्ञवल्क्य सर्वान्तरः । न दृष्टेर्द्रष्टारं पश्येर्न श्रुतेः**    

**श्रोतारं शृणुयाः न मतेर्मन्तारं मन्वीथाः, न विज्ञातःविज्ञातारं विजानीयाः, एष त**    

**आत्मा सर्वान्तरः। अतोऽन्यदार्तम् । ततो होषस्तश्चाक्रायण उपरराम ॥ २ ॥**    

**प्र. - स होवाचोषस्तश्चाक्रायण**     इति । जीवव्यतिरेको नोक्त इति मत्वा आशयम-

विद्वानुषस्तः पुनराह इत्यर्थः । किमिति । **यथा विब्रूयादसौ- - -भवति**     इत्यादि । यथा

हि गां प्रदर्श्य, असौ गौरसावश्व इति गव्यश्वाभेदोपदेशो विरुद्धः, एवमेव,' '**यत्**    

**साक्षादपरोक्षाद्ब्रह्म य आत्मा सर्वान्तरस्तं मे व्याचक्ष्व**     इति मामकप्रश्ने, एष त

*आत्मा सर्वान्तरः, यः प्राणेन प्राणिति* इति प्राणनादि कर्तुर्मदात्मनो जीवस्य सर्वान्तरत्वकथनं

विरुद्धवचनमेवः, 'जीवस्याणुत्वेन प्रतिदेहभिन्नत्वेन च सर्वान्तरत्वासम्भवात् **विब्रूयात्-**    

विरुद्धं ब्रूयादित्यर्थः । अतः कतमो याज्ञवल्क्य सर्वान्तरः? स तावत् अविरुद्धतया वक्तव्य

इत्यर्थः। उत्तरमाह- **न दृष्टेः - - - श्रृणुयाः**     इत्यादि। अत्र 'दृष्टेर्द्रष्टारमित्यादिः। पाकं

पचतीतिवन्निर्देशः। **द्रष्टारं**     - कर्तारमित्यर्थः । एवं श्रोतारमित्यादावपि । तेन द्रष्टुत्वादेः

काल्पनिकत्वनिवृत्तिः। तथा च दर्शनश्रवणमनननिदिध्यासनानां यः कर्ता जीवः, *स न*

*द्रष्टव्यः श्रोतव्यो मन्तव्यो निदिध्यासितव्यः* । दर्शनादिकर्तुर्जीवादन्य एव दर्शनादिकर्मभूतः

सर्वान्तर आत्मा । इन्द्रियाधीनदर्शनादीनां कर्तारं जीवं प्राणनादिकर्तृत्वेन' न पश्येः, न

मन्वीथा इत्यादिर्वाक्यार्थः । **एष त आत्मा**     इत्यादि । **त आत्मेति**     - मयोक्त एष एव ।

अतोऽन्यदार्तम् इति । **अतः -**     एष त आत्मेति मदुक्तात् परमात्मनः **अन्यत्**     - व्यतिरिक्तं

त्वदभिमतमौपाधिकप्राणितृत्वादिमत् जीवजातम् **आर्तं**     - दुःखीत्यर्थः। अतः स न परमात्मेति

भावः । अत एव नित्यमुक्तानां कदापि अस्पृष्टदुःखत्वात् अतोऽन्यदार्तमित्युक्तिः कथमिति

शङ्का प्रत्युक्ता । तेषामिहाप्रसक्तत्वात् । अन्यशब्दस्य संनिहितप्राणितृत्वादिमत्संसारि-

जीवपरत्वात् । यद्वा, **आर्तं**     - जीवाख्यं त्वदभीष्टं न निर्विकारं वस्तु । तस्य कर्मकृतस्वभाव-

विकारवत्वादिति भावः । **ततो होषस्तश्चाक्रायण उपरराम**     । पूर्ववत् ॥ २ ॥

**॥ इति पञ्चमाध्याये चतुर्थब्राह्मण प्रकाशिका ॥**    

**पञ्चमाध्याये पञ्चमं ब्राह्मणम्**    

****

**कहोलग्राहाणम्**    

****

**\[एषणात्रयव्युत्थानवर्णनम्, बाल्यपाण्डित्यमौनविधानम् \]**    

****

**अथ हैनं कहोलः कौषीतकेयः पप्रच्छ । याज्ञवल्क्येति होवाच, यदेव**    

**साक्षादपरोक्षाद्ब्रह्म य आत्मा सर्वान्तरः, तं मे व्याचक्ष्वेति । एष त आत्मा**    

**सर्वान्तरः । कतमो याज्ञवल्क्य सर्वान्तरः । योऽशनायापिपासे शोकं मोहं जरां**    

**मृत्युमत्येति । एतं वै तमात्मानं विदित्वा ब्राह्मणाः पुत्रैषणायाश्च वित्तैषणायाश्च**    

**लोकैषणायाश्च । व्युत्थाय अथ भिक्षाचर्यं चरन्ति । या होव पुत्रैषणा; सा वित्तैषणा,**    

**या वित्तैषणा, सा लोकैषणा; उभे ह्येते एषणे, एव भवतः । तस्मात् ब्राह्मणः**    

**पाण्डित्यं निर्विद्य बाल्येन तिष्ठासेत् । बाल्यञ्च पाण्डित्यञ्च निर्विद्याथ मुनिः ।**    

**अमौनञ्च मौनञ्च निर्विद्याथ ब्राह्मणः। स ब्राह्मणः केन स्यात् । येन स्यात्**    

**तेनेदृश एव । अतोऽन्यदार्तम् । ततो ह कहोळः कौषीतकेय उपरराम ॥ १ ॥**    

**प्र.-अथ हैनं कहोळः कौषीतकेयः पप्रच्छ**     इति । कहोळः- नामतः ।

कुषीतकस्यापत्यं कौषीतकेयः। *विकीर्णकुषीतकात् काश्यपे* (पा.सू.४-१-१२४) इति

ढक्। अन्यत् पूर्ववत् । **याज्ञवल्क्येति होवाच**     इति । पूर्ववत् । **यदेव साक्षादपरोक्षाद्ब्रह्म**    

इत्यादिः प्रश्नः । तत्र याज्ञवल्क्योत्तरम् **एष त आत्मा सर्वान्तर**     इति । पुनः प्रश्नः ।

**कतमो याज्ञवल्क्य सर्वान्तरः**     इति। पूर्ववदर्थः । यद्यपि प्रश्नोऽयमुषस्तेन कृत एव,

दत्तोत्तरश्च । निरुपाधिकसर्वप्राणिप्राणनहेतुत्व निरङ्कुशसर्वान्तरत्वाद्यैरस्य जीवव्यावृत्तिरपि

सिद्धा । *न दृष्टेद्रष्टारम्* इत्यादिना दर्शनश्रवणादिकर्तुर्जीवस्य द्रष्टव्यत्वादिनिषेधमुखेन

मुख्यब्रह्मत्वमपि प्रतिषिद्धम् । तथापि प्राणितृत्वस्य जाग्रदादिदशाविशेषे जीवेऽपि सम्भवात्,

यत्किञ्चित् देहाद्यपेक्षया आन्तरे जीवे आपेक्षिकसर्वान्तरत्वसम्भवात् । *न दृष्टेर्द्रष्टारम्*

इत्यत्रापि दृष्टिव्यतिरिक्तद्रष्टुनिषेधपरत्वसम्भवेन ज्ञानस्वरूपस्यैव सतो जीवस्य ज्ञानगुणकत्व-

प्रतिपादकत्वसम्भवात् उक्तधर्माणां परमात्मैकान्तिकत्वं निश्चेतुमसमर्थस्य कहोळस्य

दृढतरेण व्यावर्तकधर्मेण जीवव्यावृत्तिनिश्चिचीषया पुनःप्रश्नः उपपन्न इति द्रष्टव्यम् ।

अत एव व्यतिहारो विशिंषन्ति हीतरवत् (ब्र.सू.३-३-३७) इति सूत्रे व्यावर्तकधर्मभूयस्तया

व्यावृत्ति 'बुद्ध्यतिशयां र्थमेकविषयकप्रश्नद्वयम् इत्युक्तं व्यासार्यैः ॥

तदभिप्रायं जानन् याज्ञवल्क्यो दृढतरजीवव्यावृत्तिसिद्धये व्यावर्तकधर्मान्तरमाह-

**योऽशनायापिपासे शोकं मोहं जरां मृत्युमत्येति इति । अशनाया**     - बुभुक्षा पातु**मिच्छा**    

**पिपासा। शोकः-**     इष्टानिष्टवियोगसंयोगजः **मोहः**     - कामादिजनितः, अज्ञानं वा ।

जरामृत्यू प्रसिद्धौ । जीवस्य कर्माधीनदेहसंसर्गितया अशनायाद्यतीतत्वाभावात् तद्व्यावृत्तिः

सिद्ध्यतीति भावः । यद्यपि मुक्तानां नित्यानाञ्च अशनायाद्यतीत्वमस्ति तथापि तेषामशनाया-

द्यतीतत्वस्य परमात्मसङ्कल्पायत्तत्वादनन्यसङ्कल्पाधीनाशनायाद्यतीतत्वमुपाध्यनुक्तिसिद्धं

परमात्मन एव । किञ्च, प्रकृते बद्धजीवव्यावृत्तेरेव स त आत्मेति निर्दिष्टस्योपदेष्टव्यतया

नित्यमुक्तव्यावर्तक धर्मानुक्तावपि न दोष इति द्रष्टव्यम् ।

अथ व्यावर्तकधर्मान्तरमप्याह - **एतं वै तमात्मानं**     इत्यादि । **तमेवैतं**     - सर्वान्तरं

अशनायाद्यतीतमेव परमात्मानम् आर्तं विदित्वा, **ब्राह्मणा**     इत्यनेन क्षत्रियादिव्यावृत्तिः ।

**पुत्रैषणायाश्च**     । इषेर्ण्यन्तात् स्त्रियां *ण्यासश्रन्धो युच्* (पा.सू.३-३-१०७) इति युच् ।

क्तिनोऽपवादः । अण्यन्तात्तु इच्छेति निपातः । इषे; स्वार्थे णिच् छान्दसः । पुत्रैषणा

इत्यनेन तृतीयाध्याये *जाया मे स्यात् प्रजायेय* इति योक्ता, सा गृह्यते । वित्तैषणायाश्च

इत्यनेन *वित्तं मे स्यात् अथ कर्म कुर्वीय* इति योक्ता, सा गृह्यते । लोकैषणायाश्च इत्यनेन

जाया प्रजावित्तकर्मसाध्यसकललोकेच्छा गृह्यते - उक्तैषणात्रयात् **व्युत्थाय**     - एषणात्रयं

हित्वा-यथाविधि संन्यस्येति यावत् **अथ**     - अनन्तरं देहयात्रार्थं **भिक्षाचर्यं चरन्ति-**    

भिक्षाटनं कुर्वन्ति इत्यर्थः । इदं चोपलक्षणं सर्वसन्न्यासाश्रमधर्मानुष्ठानस्य । अत्र

अप्राप्तत्वात् पारिव्राज्यं विधीयते । **यो ह्येव पुत्रैषणा वित्तैषणा या वित्तैषणा सा**    

**लोकेषणेति**     । अवर्जनीयात् - परस्परसम्बन्धादन्योन्याविनाभूता एतास्तिस्रोऽपीति

भावः । **उभे ह्येते एषणे एव भवतः**     इति । सर्वथा तिस्र एताः साध्यसाधनविषय-

केषणाद्वयमेव भूत्वा पर्यवस्यन्ति इति भावः । **तस्माद्ब्राह्मणः- - -मुनिः**     इति ।

यस्मात् वैराग्यमावश्यकं तस्मात् **ब्राह्मणः**     -अधीतवेद इत्यर्थः । ब्रह्म वेदमधीते इति

ब्राह्मणः । जातिपरो वा । **पाण्डित्यं निर्विद्य**     - ऊहापोहक्षमा धीः - पण्डा साऽस्यसञ्जाता

इति पण्डितः । तस्य कर्म (धर्मः) पाण्डित्यम् । औपदेशिकाधिगमरूपं विवेकनिर्वेद-

विरक्ति 'फलकम् तत्पाण्डित्यं **निर्विद्य**     - लब्ध्वा **बाल्येन**     - स्वमाहात्म्यानाविष्करण-

लक्षणबालस्वभावेन युक्तस्सन् ब्रह्मणि **तिष्ठासेत्**     - तन्निष्ठां लभेत । उपासीतेति यावत्।

तथैव व्याख्यातं च व्यासार्यैः । बाल्यं च पाण्डित्यं च निर्विद्याथ मुनिः । बाल्यपाण्डित्ये

पूर्वोक्ते **निर्विद्य**     - लब्ध्वा अथ मुनिस्स्यात् । आलम्बनसंशीलनलक्षणमननशीलस्स्यादित्यर्थः ।

ध्यानविच्छेददशायामप्यत्यन्तविषयोन्मुखत्वराहित्याय शुभाश्रयवस्तुसंशीलनं कर्तव्यमित्यर्थः ।

**अमौनं च मौनं च निर्विद्याथ ब्राह्मण**     इति। **अमौनं**     - मौनादन्यत् मौनात्पूर्वनिर्दिष्टं

बाल्यपाण्डित्यलक्षणं द्वयम् । **मौनं**     - आलम्बनसंशीलनात्मकं, अमौनं मौनं चेत्येतदुभयं

निर्विद्याथ ब्राह्मणः ब्रह्मवित् भवति। लब्धनिदिध्यासनो भवतीत्यर्थः । पुनः कहोळः

पृच्छति **स ब्राह्मणः केन स्यादिति । स ब्राह्मणः**     - त्वदुक्तो लब्धनिदिध्यासनो

ब्रह्मविदुक्तोपायादन्येन केन स्यादिति प्रश्नार्थः। याज्ञवल्क्यस्योत्तरम् । **येन स्यात्तेनेदृश**    

**एव**     इति । **येन**     - 'मौनपर्यन्तेन' साधनेन ब्राह्मणस्यादित्युक्तम् । तेनैवेदृशस्स्यात् न

केनाप्यन्येनोपायेन इत्यर्थः। **अतोऽन्यदार्तम्**     इति । **अतः**     अस्मात्परमात्मनः **यदन्यत्**     -

प्राणिजातं तत् **आर्तं**     - दुःखीत्यर्थः । ततश्च यस्स्वयमशनायाद्यतीत एव सन्-आर्तिरूपा-

त्संसारात् विरक्तस्य तस्माद्ब्राह्मण इत्याद्युक्त साधनसाध्यनिदिध्यासनं कुर्वतो जीवस्य

संसारमोक्षं करोति । स एव मया स त आत्मेत्युक्तः । न तु त्वदभिमतो बद्धजीव इति

भावः । अत एव नित्यमुक्तव्यावृत्तिश्च सिद्धेति दृढतरजीवव्यावृत्तिसिद्धिरिति द्रष्टव्यम्।

**ततो ह कहोळः कौषीतकेय उपरराम**     इति। स्पष्टोऽर्थः ॥

अत्र - बाल्येन तिष्ठासेदित्यत्र बाल्यशब्दस्वभावकर्मसाधारणत्वेऽपि वयोविशेष-

लक्षणबालभावस्य इच्छया सम्पादितुमशक्यत्वेनविधेयत्वात् कर्मव विधेयम् । तत्र

कामचारकामवादकामभक्षत्वादिकं यद्वालस्य कर्म, यच्च डम्भादिराहित्यलक्षणं स्वमाहात्म्या-

नाविष्करणरूपं 'कर्म' तत्सर्वं बाल्यशब्देन विधेयम् । अविशेषात् । न च निषिद्धस्य

कामचारादेर्विधानमयुक्तमिति वाच्यम् । वामदेव्योपासनाङ्गतया प्रार्थयमानसर्वयोषिद-

परिहारलक्षणनिषिद्ध कर्मविधानवत् विद्याङ्गतया निषिद्धस्यापि कामचारादेर्विधान-

सम्भवादिति पूर्वपक्षे प्राप्ते उच्यते - *अनाविष्कुर्वन्नन्वयात्* (ब्र.सू.३-४-४९)।

स्वमाहात्म्यमनाविष्कुर्वन्नेव विद्वान् वर्तेत । स्वमाहात्म्यानाविष्करणलक्षणबाल्यस्यैव

विद्यायामन्वयसम्भवात् ।

*नाविरतो दुश्चरितान्नाशान्तो नासमाहितः ।*

*नाशान्त मानसो वाऽपि प्रज्ञानेनैनमाप्नुयात् ॥* (क.उ.३-२-२४)

इति विशिष्य विद्यायामपि प्रतिषिद्धस्य कामचारादेः विद्याङ्गतयाऽन्वयासम्भवात् इत्यङ्गपादे

स्थितम् । तत्रैव *तस्माद्ब्राह्मणः पाण्डित्यं निर्विद्य बाल्येन तिष्ठासेद्वाल्यं च पाण्डित्यं च*

*निर्विद्याथमुनिः* इत्यत्र मुनिशब्देन पाण्डित्यशब्दविहितं ज्ञानमेवानूद्यते, न ततोऽर्थान्तरं

ज्ञानं विधीयते - प्रमाणाभावादिति पूर्वपक्षे प्राप्ते उच्यते -

*सहकार्यन्तरविधिः पक्षेण तृतीयं तद्वतो विध्यादिवत्* (ब्र.सू.३-४-४६) विधीयते

इति कर्मसाधनो विधिशब्दः । सहकार्यन्तरं, च तद्विधिश्च सहकार्यन्तरविधिः। **तद्वतः**     -

विद्यावतः **तृतीयं**    -बाल्य-पाण्डित्यापेक्षया तृतीयं मौनं विद्यायास्सहकार्यन्तरं विधीयते

इत्यर्थः । न च मुनिशब्दार्थस्य पाण्डित्यशब्देनैव प्राप्तत्वात् विधेयत्वानुपपत्तिरिति वाच्यम् ।

पक्षेण प्रकृष्ट मननशीले व्यासादौ मुनिशब्दप्रयोगात् प्रकृष्टं मननमेव मुनिशब्दार्थः ।

तच्च पाण्डित्यशब्दितादौपदेशिकार्थाधिगमात् । श्रवणप्रतिष्ठार्थान्मननाच्चुर्थान्तरभूतमालम्बन

संशीलनात्मकमिति तस्याप्राप्तत्वेन विधानार्हत्वात् विधेयत्वं युज्यते । पक्षः - परिग्रहः । पक्ष

*परिग्रहे* (धा.पा.१५५१) इति धातुः । आदर इति यावत् । तत्कृतप्रकर्षयुक्तं यत् मननं

मौनम् । तदेव मुनिशब्देन विधीयते। सादरमननमालम्बनसंशीलनं विधीयते इत्यर्थः,

विध्यादिवत् । अत्रापि विधिशब्दः कर्मसाधनः । विधिश्चासावादिश्चेति समासः।

विधेयादिवदित्यर्थः । प्रस्तुतमननापेक्षया आदिर्यो विधेयः। प्राक्तनो यो विधेयः ।

पाण्डित्यबाल्यलक्षणः । ततश्चायमर्थः, विद्याङ्गतया यथा वाल्यपाण्डित्ये विधीयते,

एवमेवमुनिशमेनापि आलम्बनर्सशीलनलक्षणं सादरं मननं तृतीयं सहकारि विधीयते

इत्यर्थः । यद्वा- विध्यादिवदित्यत्र विधिशब्देन विधेयं यज्ञदानाद्युच्यते। आदिपदग्राह्यं रागप्राप्तं

श्रवणं मननं च । सहकार्यन्तरविधिरित्यत्र च सहकार्यन्तरेति पृथक्पदं लुप्तविभक्तिकम् ।

ततश्चायमर्थः-तृतीयं मौनं यत्-तद्यजनश्रवणमननवत् बाल्यपाण्डित्यापेक्षया सहकार्यन्तरं

सत् अर्थान्तरं सद्विध्यर्हमित्यर्थः । पाण्डित्याभिन्नत्वे हि अनुवाच्यता स्यादित्यर्थः ।

ननु - बाल्यपाण्डित्यमौनशमादि नानाश्रमधर्मभूतयज्ञाद्यङ्गिकाया विद्यायाः सर्वेषु

आश्रमेषु सम्भवात्, छान्दोग्ये *अभिसमावृत्य कुटुम्बे शुचौ देशे इत्यारभ्य न खल्वेवं*

*वर्तयन् यावदापयुषं ब्रह्मलोकमिभसम्पद्यते न च पुनरावर्तते* (छा.उ. ८-१५-१) इति

गार्हस्थ्यधर्मेण उपसंहारः कथमित्यत्राह · *कृत्स्नभावात्तु गृहिणोपसंहारः* (ब्र.सू.३-४-४७) तु

शब्दः पक्षं व्यावर्तयति । कृत्स्नेषु आश्रमेषु ब्रह्मविद्यायास्सन्द्भावात् छान्दोग्ये गृहस्थेन

उपसंहारः उपलक्षणार्थः । यथा छान्दोग्ये गृहस्थधर्मकीर्तनमितराश्रमधर्मापलक्षणार्थम् ।

एवं बृहदारण्यके, **भिक्षाचर्यं चरन्ति**     इति सन्न्यासिधर्मकीर्तनम् आश्रमधर्मान्तरोप-

लक्षणार्थमित्याह - *मौनवदितरेषामप्युपदेशात्* (ब्र.सू.३-४-४८)। अत्र मौनशब्देन

मौनसमभिव्याहृतसन्न्यासिधर्मभूतभिक्षाचरणादिकं लक्ष्यते। मौनवत् - सन्न्यासिधर्मवत्

इतरोऽप्याश्रमधर्मो विद्याङ्गमित्यर्थः । इतरेषामप्याश्रमिणां *ब्रह्मसंस्थोऽमृतत्वमेति* इति

ब्रह्मविद्याया मोक्षस्य चोपदेशात् इति स्थितम् ।

उषस्तकहोळब्राह्मणद्वयञ्चेदं गुणोपसंहारपादे *अन्तरा भूतग्रामवत् स्वात्मानोऽन्यथा*

*भेदानुपपत्तिरिति चेन्नोपदेशवत्* (ब्र.सू.३-३-३५) इत्यत्र चिन्तितम् । तत्र हि

एतद्ब्राह्मणद्वयप्रतिपाद्यविद्ययोः भेदोऽस्ति, नेति विशये पूर्वपक्षी प्रत्यवतिष्ठते, *अन्तरा*

*भूतग्रामवत् स्वात्मनोऽन्यथा भेदानुपपत्तिरिति चेत्* इति। अन्तरशब्दाद्भावप्रधानात् *सुपां*

*सुलक्* इति तृतीयेकवचनस्य आकारादेशे अन्तरेति रूपम् । अन्तरा - अन्तरत्वेनेत्यर्थः ।

अन्तराशब्दो मध्यवचनोऽप्यस्ति। तयोरेकशेषेण सूत्रेऽयमन्तरेति निर्देशः । ततश्चायमर्थः-

मध्ये उषस्तब्राह्मणे, *एष त आत्मा सर्वान्तरः* इति सर्वान्तरत्वेन निर्देशः भूतग्रामवत्

स्वात्मनः, भूतग्रामवान् यः स्वात्मा - भूतग्रामशब्दिताचेतनान्तर्यामी यः प्रत्यगात्मा

तद्विषयकः, *यः प्राणेन प्राणिति* इति प्राणितृत्वादिजीवधर्मस्य वाक्यशेषे कीर्तनात् ।

कहोळब्राह्मणं तु अशनायाद्यतीतत्वरूपपरमात्मलिङ्गात् परमात्मविषयकमेव । यदि ब्राह्मण

द्वयमपि परमात्मविषयं स्यात् तर्ह्युषस्तेन पृष्टे प्रत्युक्ते च परमात्मस्वरूपे कहोळस्य पुनःप्रश्नः

प्रतिवचनञ्चासङ्गतं स्यात् । *अतो वेद्यभेदाद्विद्याभेद* इति पूर्वपक्षे प्राप्ते - नोपदेशवत् । न

वेद्य भेदो युज्यते । *यत् साक्षादपरोक्षाद्ब्रह्म य आत्मा सर्वान्तरः* इति मुख्यब्रह्मत्व-

लक्षणसाक्षाद्ब्रह्मत्व 'सर्वदेशसर्वकाल'सन्निहितत्व लक्षणापरोक्षत्वसर्वान्तर्यामित्वरूप

सर्वान्तरत्वरूपपरमात्मलिङ्गविशिष्टविषयत्वेन प्रश्नद्वयस्याप्येकविषयत्वावश्यम्भावात् ।

*यः प्राणेन प्राणिति* इति वाक्यशेषश्रुतस्यापि निरुपाधिकसर्वप्राणिप्राणनहेतुत्वस्य

परमात्मलिङ्गत्वात्, उत्तरत्र *न दृष्टेर्द्रष्टारं पश्येः* इत्यादिना इन्द्रियाधीन दर्शनादीनां कर्तारं

प्रत्यगात्मानं प्राणनस्य कर्तृत्वेनोक्त इति न मन्वीथा इति प्रत्यगात्मव्यावृत्तेः प्रतिपादितत्वाञ्च

उषस्तप्रश्नप्रतिवचनमपि परमात्मविषयमेव । अत एव कहोळप्रश्ने, *यदेव साक्षा-*

*दपरोक्षाद्ब्रह्म* इति एवकारेण पूर्वपृष्टाधिकविषयत्वं व्यावर्तितम् । नन्वेवं सति पुनः

प्रश्नवैयर्थ्यमिति चेन्न-उपदेशवत् । यथा सद्विद्यायाम् *उत तमादेशमप्राक्ष्यः* (छां.उ.६-१-२) इति

प्रक्रान्ते सदुपदेशे *भगवांस्त्वेव मे तद्ब्रवीतु* (छां.उ.६-५-७) *भूय एव मा भगवान्*

*विज्ञापयतु* (छां.उ.६-५-४) इति प्रश्नस्य, *स एषोऽणिमैतदात्म्यमिदं सर्वम्*

(छां.उ.६-८-७) इति प्रतिवचनस्य च भूयो भूय आवृत्तिः सतो ब्रह्मणः तत्तन्माहात्म्य-

विशेषप्रतिपादनाय दृश्यते, तद्वत् एकस्यैव सर्वान्तरभूतस्य कृत्स्नप्राणिप्राणनहेतोः परस्य

ब्रह्मणः अशनायाद्यतीतत्वादिरूपब्रह्मलिङ्गान्तरप्रतिपादनाय कहोळस्य पुनः प्रश्नोपपत्तेः ।

*व्यतिहारो विशिंषन्ति हीतरवत्* (ब्र.सू.३-३-३७) हि - यस्माद्धेतोः एकमेव

परमात्मानं याज्ञवल्क्यवचनानि सर्वप्राणिप्राणनहेतुत्वाशनायाद्यतीतत्वादिधर्मः विशिषन्ति,

तस्माद्धेतोः वेद्यैक्यात् विद्यै क्येन व्यतिहारः - ब्राह्मणद्वयश्रुतानां गुणानामितरेतरत्रोपसंहारः

कर्तव्यः । इतरवत् - यथा सद्विद्यायां वेद्यैक्य प्रयुक्तविद्यैक्यबलात् *भूय एव मा भगवान्*

*विज्ञापयतु* इति, *तथा सोम्येति होवाच* इति प्रश्नप्रतिवचनभेदेऽपि सर्वप्रतिवचनगतानांसर्वेषां

धर्माणां सर्वत्रोपसंहारः, तद्वत्।

ननु सद्विद्यायामपि प्रश्नप्रतिवचनभेदात् भेद एवास्त्वित्यत्राह - *सैव हि सत्यादयः*

(ब्र.सू.३-३-३७) सैव हि - सच्छब्दाभिहिता देवतैव हि, तत् सत्यं स आत्मा इति श्रुता।

सत्यत्वादयश्च धर्मः *उद्दालको हारुणिः श्वेतकेतुं पुत्रमुवाच* (छां.उ.६-८-१) इत्यारभ्य

प्रवृत्तेषु नवस्वपि खण्डेषु अनुगताः दृश्यमानाः वेद्यैक्यमवगमयन्ति। अतो न दृष्टान्त-

सिद्धिशङ्का कार्या इति स्थितम् । प्रकृतमनुसरामः ॥ १ ॥

**॥ इति पञ्चमाध्याये पञ्चमब्राह्मण प्रकाशिका ॥**    
