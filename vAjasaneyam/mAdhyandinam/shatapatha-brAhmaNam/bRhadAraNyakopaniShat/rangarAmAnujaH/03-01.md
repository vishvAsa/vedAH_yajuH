+++
title = "०३-०१"

+++
**॥ श्रीः ॥  बृहदारण्यकोपनिषत्  (शुक्लयजुर्वेदकाण्वशाखान्तर्गता) \[उपक्रमशान्तिपाठः\] हरिः ओम् पूर्णमदः पूर्णमिदं पूर्णात् पूर्णमुदच्यते । पूर्णस्य पूर्णमादाय पूर्णमेवावशिष्यते ॥ ॥ ओं शान्तिः शान्तिः शान्तिः ॥**

शुक्लयजुर्वेदीयानां एषः शान्तिपाठमन्त्रः । परब्रह्मणः समग्रस्वरूपस्वभावप्रतिपादकः

इति यथासिद्धान्तं विपुलविशदं विवरणं अर्हति । तथा हि - पूरी आप्यायने (धा.पा.१८०४)

इत्यस्मात् चौरादिकत्वेन स्वार्थणिजन्तात् धातोः क्तप्रत्यये सति वा दान्त-शान्त-पूर्ण-

दस्त-स्पष्ट-छन्न-ज्ञप्ताः (पा.सू.७-२-२७) इति पाणिनि सूत्रेण पूर्णशब्दोऽयं निपात्यते ।

इडागमाभावः निपातस्य फलम् । णिलोपः, रात् परत्वात् प्रत्ययतकारस्य नत्वं, तस्य

णत्वं चेति पूर्णशब्दसिद्धौ प्रक्रिया । क्तप्रत्ययश्च इह कर्तरि कर्मणि वेति उभयथापि

भाव्यम् । तत्र कर्तरि - ब्रह्मस्वरूपेण पूरयति - व्याप्नोति इत्यर्थः । कर्मणि तु ब्रह्म

कल्याणगुणैः सम्भृतमित्यर्थः । असङ्कुचितवृत्तिनानेन पूर्णशब्देन सर्वत्र सर्वदा सर्वथा

च पूर्णत्वं ब्रह्मणः प्रतिपाद्यते ।

तद्यथा - सर्वत्रेति सर्वदेशव्याप्तिविवक्षा । सर्वत्र पूर्णता नाम सर्वव्याप्तस्य

तत्तद्देशावच्छेदेनापि परिसमाप्यवृत्तित्वपर्यवसानम् । तद्वा कथम्? न हि एकत्र पूर्णतया

स्थितस्य अन्यत्र वृत्तिसम्भवः, इति शङ्का निरस्यते सिद्धान्तिभिः विशिष्टाद्वैतिभिः

व्यक्तिषु परिसमाप्तामपि व्यापिनीं तार्किकाणां जाति निदर्शयद्भिरिति भाव्यम् ।

सर्वदा-इति कालानवच्छेदेन व्याप्तिविवक्षा । सर्वथा-इति व्याप्तिप्रकारविवक्षा च ।

तत्र स्वरूपतः गुणतश्चेति व्याप्तिप्रकारद्वैविध्यम् । तेन दीपादुत्पन्नप्रदीपन्यायेन परस्वरूपवत्

उत्तरेषां 'व्यूह-विभव-अन्तर्यामि-अर्चावताराणां अपि गुणैः पूर्णतासिद्धिः । एतदभिप्रायेणैव

मन्त्रपदानि व्याख्येयानि । तथा हि - पूर्णमदः पूर्णमिदं इति पूर्णमिदं पूर्णमदः इति च

पाठभेदः दृश्यते । तत्र विप्रकृष्टवाचिना अदश्शब्देन नित्यविभूतिवर्तिपरस्वरूपग्रहणम् ।

सन्निहितवाचिना इदंशब्देन च हृदयगुहावतिं अन्तर्यामिरूपं विवक्षितम् । **पूर्णशब्दः**

गुणपौष्कल्यवचनः । तथा च - परवासुदेवमूर्तिरिव अन्तर्यामिस्वरूपं च षाड्गुण्यपुष्कलमिति

प्रथमवाक्यार्थः । अथ, **पूर्णात्** - पूर्वोक्तपरवासुदेवसकाशात् आविर्भूतं **पूर्णं** - व्यूहस्वरूपं,

**उदच्यते** - बहुप्रकारं भवति । सङ्कर्षण-प्रद्युम्न-अनिरुद्ध-रूपेण द्वि-द्वि-गुणाविष्करणशालि

सत् त्रिप्रकारं भवतीति भावः । तत्र व्यूहत्रये प्रतिव्यक्ति गुणद्वयमात्राविष्करणेऽपि स्वतः

गुणषट्कमेव इति न न्यूनता भाव्या । इदं चोक्तं पाञ्चरात्रानुसारतः श्रीवत्सचिह्नगुरुभिः

वरदराजस्तवे-

***गुणैष्षभिस्त्वेतैः* *प्रथमतरमूर्तिस्तव* *बभौ* *।* *ततस्तिस्रः* *तेषां* *त्रियुगयुगळैर्हि* *त्रिभिरभूत्* *॥* *(**१६**)* *इत्यादिना* *।* पूर्णस्य पूर्णं** - इह षष्ठ्यन्तपूर्णशब्दः सर्वावतारकन्दभूतं क्षीराब्धिशायि व्यूहरूपं

वदति । तत्सम्बन्धि पूर्ण रामकृष्णादि विभवावतारजातम् । तत् (द्वितीयान्तम्) **आदाय**

स्वहेतुत्वेन स्वीकृत्य, **पूर्णमेवावशिष्यते** - अर्चावताररूपमेव चरमतया वर्तते सर्वसमाश्रयणोपयोगि

नित्यसन्निहितं कल्याणगुणपूर्ण च, इति मन्त्रस्य पदार्थविवरणम् । एतेन परब्रह्मणः

सर्वव्याप्तिः सर्वत्र गुणपौष्कल्यं च प्रतिपादितं भवति । अध्ययनारम्भे एवंविधपरिपूर्ण-

ब्रह्मस्वरूपध्यानं शान्तिमन्त्रेणानेन विधित्सितमिति बोध्यम् । श्रीवचनभूषणस्य अरुम्बदाख्ये

द्रविडभाषामयटिप्पणे समञ्जसमिदं विवरणं दृश्यम् ।

यद्यपि श्रीरङ्गरामानुजमुनीन्द्रः बृहदारण्यके (७-१) अयं मन्त्रः प्रकरणात् प्रणवस्तुति-

परतया व्याख्यातः । तदेवम् - पूर्णमदः पूर्णमिदं इत्यनेन परोक्षप्रत्यक्षसर्वलोकानां
वेदशब्दप्रभवत्वात् तद्व्याप्तत्वं प्रोच्य, (कारणेन कार्यस्य व्याप्तत्वात् कारणीभूतवेदशब्दव्याप्तता

लोकानां इति) । एवं पूर्णात् (व्याप्तात् लोकात्) पूर्ण पूरणकर्तृव्याहृतिरूपभूर्भुवरादि

शब्दजातम् **उदच्यते** - उत्कृष्टं भवति इति च व्याख्याय, **पूर्णस्य पूर्णं** - व्याप्तलोकस्य

पूरकं व्याहतिरूपशब्दजातम्, **आदाय** - उपसंहृत्य, **पूर्णं** - तस्यापि व्यापकं ओङ्काररूपं

वस्तु, **अवशिष्यते** - कार्यसर्वशब्दजाते नष्टेऽपि परिशिष्यते इति विवरणं कृतम् । अथ

तैरेव अन्ते इदं च रुच्युत्पादनाय प्रणवस्तुतिमात्रम् । अन्यथा निमित्तकारणस्य व्याहत्यादेः

कार्यव्यापकत्वासम्भवात् । उपादानभूतस्य भूतपञ्चकस्यैव व्यापकत्वसम्भवात् असामञ्जस्यं

स्यात् इति समापितम् । तथापि एवं स्वेनैव रुच्युत्पादनाय प्रणवस्तुतिपरत्वोक्त्या

अवास्तवमेवेदं प्रणवस्तुतिपरत्वमिति व्यञ्जनात्, युक्तं प्रणवप्रतिपाद्यस्य ब्रह्मण एव

परत्वादिपञ्चकपरतया व्याख्यानमिति प्रतीमः । वस्तुतः इदं श्रीरङ्गरामानुजीयं विवरणं

वाक्यान्वयाधिकरणगतश्रुतप्रकाशिका वचनविरुद्धमपि । तत्र हि व्यासार्यै: यादवप्रकाश-

पक्षनिराससन्दर्भ परमात्मपरतयैव मन्त्रोऽयं विवृतः । तत्रेयं तदीयसूक्तिः परमात्मनः

पूर्णत्वं च अणुमात्रेऽपि वस्तुनि स्थितस्य निरवधिकषाड्गुण्यविशिष्टतया प्रतिपत्तियोग्यत्वम्

इति ॥

॥ इति शान्तिपाठविवरणम् ॥

\*\*\*

\[1. **व्यूहः** - पर एवोपासनार्थं जगत्सृष्ट्याह्यर्थञ्च वासुदेव - सङ्कर्षण - प्रद्युम्न -अनिरुद्ध भेदेन

चतुर्धाऽवस्थितः । **विभवः** - तत्तत्सजातीयरूपेणाविर्भावः । **अन्तर्यामि** - स्वर्गनरकाद्यनुभवदशायामपि

जीवात्मनः योगिभिः द्रष्टव्यतया हृदयप्रदेशावस्थितरूपम् । **अर्चावतारः** - देशकालविप्रकर्षरहितः

आश्रिताभिमतद्रव्यादिकं शरीरतया स्वीकृत्य तस्मिन्नप्राकृतशरीरविशिष्टस्सन् अर्चकपराधीन-स्रानभोज्या-

सनशयनसनस्थितिः सर्वसहिष्णुः परिपूर्णो गृहग्रामनगरप्रशस्तदेशशैलादिषु वर्तमानो मूर्तिविशेषः ।\]

**बृ ह दा र ण्य को प नि ष त् तृतीयोऽध्यायः प्रथमं ब्राह्मणम् अश्वब्राह्मणम् \[अश्वमेधीयाश्वस्य अङ्गेषु उषा आदि दृष्टिः\]  हरिः ओम् । उषा वा अश्वस्य मध्यस्य शिरः । सूर्यश्चक्षुर्वातः प्राणो व्यात्तमग्निर्वैश्वानरः संवत्सर आत्माऽश्वस्य मेध्यस्य । द्यौः पृष्ठमन्तरिक्षमुदरं पृथिवी पाजस्यं दिश: पार्श्वे अवान्तरदिशः पर्शवः, ऋतवोऽङ्गानि मासाश्चार्द्धमासाश्च च पर्वाण्यहोरात्राणि प्रतिष्ठा नक्षत्राण्यस्थीनि, नभो माँसानि । उवध्यँ सिकता: सिन्धवो गुदा यकृञ्च क्लोमानश्च पर्वता ओषधयश्च वनस्पतयश्च लोमानि । उद्यन् पूर्वार्धो निम्लोचन् जघनार्धो यद्विजृम्भते तद्विद्योतते यद्विधूनुते तत् स्तनयति, यन्मेहति तद्वर्षति, वागेवास्य वाक् ॥ प्रकाशिका रङ्गरामानुजमुनिविरचिता  \[मङ्गलाचरणम्\] अतसीगुच्छसच्छायमञ्चितोरस्थलं श्रिया । अञ्जनाचलशृङ्गारमञ्जलिर्मम गाहताम् ॥  \[आचार्यवन्दनम्\] व्यासं लक्ष्मणयोगीन्द्रं प्रणम्यान्यान् गुरूनपि । बृहदारण्यकव्याख्यां करोमि विदुषां मुदे ॥  \[अवतारिका\]**

अष्टाध्यायात्मके बृहदारण्यके प्रवर्योपसत्प्रतिपादक प्रथमद्वितीयाध्यायौ

उपेक्ष्योत्तरोऽध्यायगणो व्याख्यायते । यद्यपि **उषा वा अश्वस्य** इत्यादिकमपि अश्वमेधादि-

कर्मविषयकमेव, तथापि ब्रह्मदृष्टिः विधिरूपतया ब्रह्मात्मकत्व प्रतिपादनपरतया' यथाकथञ्चित्

ब्रह्मसम्बन्धित्वेन तद्व्याख्यानस्योचितत्वात् । अत एवाश्वमेधब्राह्मणादेब्रह्मपरोपनिषद्भाग-

सङ्गतिरुपपद्यते। न च प्रवर्ग्योपसत्पराध्यायद्विकस्य ब्रह्मपर आरण्यकमध्ये विद्यासन्निधौ

पाठाद्विद्यार्थत्वं शङ्क्यम्; वेधाद्यर्थभेदात् (ब्र.सू.३-३-२५) इति अधिकरणे शुक्रं प्रविध्य

हृदयं प्रविध्य (अथर्व.उ.१) तेजस्वि नावधीतमस्तु (तै.आन.१) इत्यादीनां शत्रुहृदय-

वेधाध्ययनादि प्रकाशकानां मन्त्राणां, देवा ह वै सत्रं निषेदुः (शत.ब्रा.१४-१-१) इति

बृहदारण्यक आरम्भपठितब्राह्मणप्रतिपादितप्रवर्ग्यादेः च कर्मणः, लिङ्गादिबलेन अन्यत्र

विनियुक्तत्वेऽपि विद्यासन्निधिपाठाऽऽनर्थक्यपरिहाराय विद्यार्थत्वं इति पूर्वपक्षे,

विद्यासन्निधिपाठस्य दिवाकीर्त्यत्वारण्यपाठ्यत्वादिसौकर्यार्थतया अपि उपपत्तेः बलवद्भिः

लिङ्गादिभिः अभिचाराध्ययनज्योतिष्टोमादि अर्थत्वं इति वेधाद्यर्थभेदात् (ब्र.सू.३-३-२५)

इति सूत्रेण सिद्धान्तितत्वात् । तस्य च सूत्रस्य अयं अर्थः - 'मन्त्रप्रतिपाद्यस्य वेधाद्यर्थस्य

विद्यार्थत्वाभावेन विद्यार्थात् भेदात् तत्प्रकाशनद्वारा विद्याशेषत्वमपि इत्यभिचारादिशेषत्वम्'

इति । ततः च न विद्यार्थत्वशङ्कायाः अवकाशः ।

सर्वकर्मश्रेष्ठ अश्वमेधाङ्गभूते अश्वे-यदेव विद्यया करोति श्रद्धयोपनिषदा तदेव

वीर्यवत्तरं भवति (छां.उ.१-१-१०) इति कर्मवीर्यवत्तरत्वापादिका विश्वरूपत्व उपासना

उपदिश्यते- **उषा वा अश्वस्य मध्यस्य शिरः । मेघः।**- यज्ञः, तं अर्हति इति **मेध्यः** ।

यज्ञार्थस्य पशोः यत् शिरः तत् **उषा**: - ब्राह्मः मुहूर्तः । लिङ्गव्यत्ययः छान्दसः । उषसः

अहर्मुखत्वेन अहश्शिरस्त्वात् पशोः शिरसि तद्बुद्धिः उपपद्यते इति द्रष्टव्यम् ।

आदित्यादिमतयश्च अङ्ग उपपत्तेः (ब्र.सू.४-१-६) इति अधिकरणे य एव असौ

तपति तं उद्गीथं उपासीत (छां.उ.१-३-१) इत्यत्र कर्माङ्गभूते उद्गीथे आदित्यदृष्टिः

कर्तव्या, उत आदित्ये उद्गीथदृष्टिः इति विशये, ब्रह्मदृष्टिरुत्कर्षात् (ब्र.सू.४-१-५) इति

सूत्रोक्तन्यायेन उत्कृष्टदृष्टेः एव अपकृष्टे कर्तव्यत्वात् कर्माङ्गस्य उद्गीथस्य कर्मोपकारकत्वेन

उत्कृष्टतया तद्बुद्धिः एव आदित्ये कर्तव्या इति पूर्वपक्षे प्राप्ते-आदित्यादिमतयश्च अङ्गे

उपपत्तेः (ब्र.सू.४-१-६) इति सूत्रेण सिद्धान्तितम् । अत्र च शब्दः अवधारणे । अङ्ग

एव आदित्यादिमतयः कार्याः, कर्माराध्यतया आदित्यादीनां एव उत्कृष्टत्वस्य उपपत्तेः

इति तदर्थः । ततः च अश्वस्य शिरःप्रभृति अवयवेषु कर्माङ्गभूतेषु एव उष आदि बुद्धिः,

कार्या, न तु उष आदौ शिर आदिबुद्धिः । **सूर्यश्चक्षुः** इति - अश्वस्य चक्षुस्सूर्यः ।

सूर्याधिष्ठातृकत्वात् तद्बुद्धिस्तत्र कार्येत्यर्थः । **वातः प्राणः** अश्वस्य प्राण एव वातः ।

वाय्ववस्थाविशेषत्वात्प्राणस्य तद्बुद्धिस्तत्र कार्येत्यर्थः । **व्यात्तमग्निः वैश्वानरः** विवृतं

मुखमेव वैश्वानरोऽग्निः । अग्निर्वाग्भूत्वा मुखं प्राविशत् (ऐत.उ.१-२-४) इति अग्नेर्मुखाधिष्ठा-

तृत्वात् तद्बुद्धिस्तत्र कार्येत्यर्थः । **संवत्सरः** इति - संवत्सरः अश्वस्य मध्यस्य **आत्मा**

स्वरूपमित्यर्थः । **ऋतवोऽङ्गानि** इत्यादिना संवत्सरावयव ऋतुमासादीनां तदवयवत्वेन

निरूपयिष्यमाणत्वात् संवत्सरस्यावयविशरीरात्मकत्वम् । **अश्वस्य मध्यस्य** इति सर्वत्रानुषङ्गार्थं पुनर्वचनम् । **संवत्सर** शब्देन संवत्सराभिमानी प्रजापतिर्वा विवक्षितः । **द्यौः पृष्ठम्** - ऊर्ध्वत्वसामान्यात् । **अन्तरिक्षमुदरम्** - अवकाशत्वसाम्यात् । **पृथिवी पाजस्यम्** ।

भुजान्तरामित्यर्थः । द्यौः पृष्ठमन्तरिक्षमुदरमियमुर (बृ.उ.१-२-३) इत्यग्नेरुरसि पृथिवीदृष्टि-

दर्शनात् । **दिश: पार्श्वे** - दिशः दक्षिणोत्तरत्वाद्याश्रयत्वात्पार्श्वे । **अवान्तरदिशः पर्शवः** वायव्याद्या अवान्तरदिशः पार्श्वास्थीनी । **ऋतवोऽङ्गानि** - स्पष्टोऽर्थः ।

**मासाश्चार्धमासाश्च पर्वाणि** इति । **पर्वाणि** अङ्गसन्धयः । समविभागसाम्यात् ।

**अहोरात्राणि प्रतिष्ठा** - पादा इत्यर्थः । **नक्षत्राण्यस्थीनि** - शुक्लत्वसाम्यात् । **नभो**

मांसानि अस्थ्यात्मकनक्षत्रसंपृक्तत्वात् । **उवध्यं सिकताः** अर्धजीर्णं घासाद्यशनं

सिकताः । विश्लिष्टावयवसाम्यात् । **सिन्धवो गुदाः** । गुदा इति अवयवाभिप्रायेण

बहुवचननिर्देशः । **सिन्धवः** - नद्य इत्यर्थः । **यकृच्च क्लोमानश्च पर्वता:**

हृदयस्याधःप्रदेशवर्तिदक्षिणोत्तरमांसखण्डौ यकृत्क्लोमशब्दवाच्यौ । **क्लोमानः** - इति एकस्मिन्

व्यत्ययाद्बहुवचनम् । **पर्वता**: - काठिन्योन्नतत्वपिण्डाकारत्वसाम्यात् । **ओषधयश्च वनस्पतयश्च लोमानि** - सूक्ष्मत्वसाम्यात् । **उद्यन् पूर्वार्धः** सूर्य इति शेषः । उद्यन् सूर्यः शरीरपूर्वार्ध

इत्यर्थः । **निम्लोचन् जघनार्ध**: । **निम्लोचन्** - अस्तं गच्छन् सूर्यः अपरार्धः, पूर्वापरत्व-

साम्यात् । **यद्विजृम्भते तद्विद्योतते** - मुखव्यादानमेवान्तरप्रकाशहेतुत्वात् विद्युत् ।

**यद्विधूनुते तत्स्तनयति** - रोमविधूननमेव सशब्दत्वात् मेघनिर्घोषः । **यन्मेहति तद्वर्षति**

मूत्रोत्सर्जनमेव सेचनत्वसाम्यावर्षणम् । **वागेवास्य वाक्** - नात्र कल्पनापेक्षा ॥ १ ॥

**\[अश्चानुबन्धिषु दृष्टिः\]  अहर्वा अश्वं पुरस्तान्महिमाऽन्वजायत । तस्य पूर्वे समुद्रे योनिः। रात्रिरेनं पश्चान्महिमान्वजायत । तस्यापरे समुद्रे योनिः । एतौ वा अश्वं महिमानावभितः संबभूवतुः। हयो भूत्वा देवानवहद्वाजी गन्धर्वानर्वाऽसुरानश्वो मनुष्यान् । समुद्र एवास्य बन्धुः समुद्रो योनिः॥ २ ॥  ॥ इति तृतीयाध्याये प्रथमं ब्राह्मणम् ॥  प्र. - अहर्वा अश्वमिति**- अश्वस्याग्रतः पृष्ठतश्च सौवर्णराजतौ महिमाख्यौ

ग्रहौ पात्रविशेषौ स्तः । तयोर्मध्ये **अश्वं पुरस्तात्-**अश्वस्य पुरस्तात् यो **महिमा**

महिमाख्यो ग्रहविशेषः । सः अहरेव **अन्वजायत** -समपद्यत । तत्राहर्भावना कर्तव्येति

यावत् । अह्न इव सौवर्णपात्रस्यापि पीतप्रभत्वात् । **तस्य पूर्वे समुद्रे योनि:** - पूर्वः

समुद्रो **योनि**: - आसादनस्थानम् । सौवर्णपात्रग्रहासादनस्थाने पूर्वसमुद्रबुद्धिः कार्येत्यर्थः ।

यद्वा - **महिमान्वजायत** इत्यत्रानुर्लक्षणार्थः । कर्मप्रवचनीयत्वात्तद्योगे अश्वमिति द्वितीया ।

**रात्रिरेनम्** इति । **एनम्** - अस्य अश्वस्य पश्चाद्यो राजतो महिमाख्यो ग्रहविशेषः । सः

**रात्रिरन्वजायत** - रात्रिस्समपद्यतेत्यर्थः । चन्द्रिकाधवलत्वसाम्यात् । **तस्यापरे समुद्रे योनि**: - पश्चिमस्समुद्रः तदासादनस्थानमित्यर्थः । **एतौ वा** इति - एतौ वै महिमाख्यौ

ग्रहौ अश्वस्य पूर्वोत्तरपार्श्वयोः प्रतिष्ठितावित्यर्थः । अतः सर्वतो महिमशाल्यश्व इति

स्तुत्वा हयवाज्यर्वाश्वरूपैश्चितुर्भिर्जातिविशेषैर्देवगन्धर्वासुरमनुष्यवोढृत्वेनाश्वं स्तौति - **हयो भूत्वा देवानवहत्** इत्यादिना । **समुद्र एवास्य बन्धुः** इति । **अस्य** अश्वस्य समुद्रो

बन्धुः । तत्र बन्धुदृष्टिः कर्तव्येत्यर्थः । तत्र हेतुमाह - **समुद्रो योनिः** इति - उच्चैश्श्रवसोऽश्वस्य

वारुणाश्वानां च तस्मादुत्पत्तिदर्शनात् समुद्रो योनित्वेन ध्यातव्य इत्यर्थः ॥ २ ॥

**॥ इति तृतीयाध्याय प्रथमब्राह्मण प्रकाशिका ॥ तृतीयाध्याये द्वितीयं ब्राह्मणम्  अश्वमेधब्राह्मणम्  \[अश्वमेधादौ दृष्टिविधानाय मृत्युकर्तृकसृष्टिवर्णनम्\]  नैवेह किञ्चनाग्र आसीत् । मृत्युनैवेदमावृतमासीदशनायया । अशनाया हि मृत्युः। तन्मनोऽकुरुत आत्मन्वी स्यामिति । सोऽर्चनचरत् । तस्यार्चत आपोऽजायन्त । अर्चते वै मे कमभूदिति । तदेवार्कस्यार्कत्वम् । कँ ह वा अस्मै भवति, य एवमेतदर्कस्यात्वं वेद ॥ १ ॥  प्र**. अश्वमेधाङ्गभूतचित्याग्नौ तदङ्गभूतसंवत्सरकाले च ब्रह्मदृष्टिं विधित्सन्

प्रथमतो अग्नेरुत्पत्तिप्रकारमाह - **नैवेह किञ्चनाग्र आसीत्** इत्यादिना । केचित्तु नात्र

दृष्टिर्विधीयते, अपि तु तात्त्विकतदात्मकत्वानुसन्धानसिद्धये परमात्मन उत्पत्त्यादिकमाम्नायते

इत्याहुः । नोभयथापि विरोधं पश्यामः । **इह** - 'जगति' **किञ्चन** - परिदृश्यमानं स्थूलावस्थं

वस्तु **अग्रे** - सृष्टेः प्राक् नैवासीत् । अत्र **अग्रे नैवासीत्** इत्यनेन न शून्यत्वमुच्यते,

असत्कार्यानभ्युपगमात् तथा हि सति शशविषाणादेर प्युत्पत्तिप्रसङ्गात् । घट: प्राक्नैवासीदिति

प्रतीतेर्घटत्वावस्थापूर्वभाविपिण्डत्वावस्थाविषयकत्वदर्शनेन इहापि, ‘नाग्र आसीत्' इति

प्रतीतेः परिदृश्यमानस्थूलावस्थाविरोध्यवस्थावत्त्वमेवार्थः । ननु परिदृश्यमानमिदं जगत्

दृश्यमानस्थूलावस्थाविरोधिनी कामवस्थामभजदित्यय आह **मृत्युनैवेदमावृत- मासीदशनायया** इति । कारणवाक्यत्वादत्र मृत्युशब्देन मृत्युसंज्ञकाचिच्छरीरपरमात्मोच्यते ।

यस्याव्यक्तं शरीरं, यस्याक्षरं शरीरं, यस्य मृत्युश्शरीरं, एष सर्वभूतान्तरात्मा अपहतपाप्मा

दिव्यो देव एको नारायण: (सुबा.उ.७) इति सुबालश्रुतौ मृत्युशब्दस्य तमसि प्रयुक्तत्वात् ।

अत्र **अशनाया** नाम सञ्जिहीर्षा । अशनायोदन्याधनाया बुभुक्षापिपासागर्धेषु (पा.सू.७.४.३४)

इति बुभुक्षार्थे निपातितोऽशनायाशब्दः सञ्जिही लक्षयित्वा तद्वतिलक्षितलक्षणया वर्तते ।

ततश्चायमर्थः - सञ्जिहीर्षुणा तमश्शरीरेण परमात्मना परिदृश्यमानं स्थूलावस्थं जगत्

**आवृतमासीत्** - तिरोहितस्थूलावस्थमासीत् । स्थूलावस्थां विहाय तमश्शरीरकपरमात्मा-

वस्थमासीदित्यर्थः । अशनायाशब्दस्य मृत्युशब्दिते परमात्मनि प्रयोगे हेतुमाह - **अशनाया हि मृत्युः** इति । लोके बुभुक्षाविशिष्टो हि पुरुषो जन्तून् हिनस्ति । अतो बुभुक्षायाः

मरणहेतुत्वेन मृत्युत्वं प्रसिद्धमित्यर्थः । यद्यपि तत्रत्याशनायामृत्युशब्दयोर्भिन्नत्वात् प्रकृते

मृत्युशब्दप्रतिपाद्यस्य तमश्शरीरकपरमात्मनः सञ्जिहीर्षा वाच्यशनायाशब्दप्रयोगविषयतायां

न तदुपपादकम्, तथाप्येकशब्दरूषितत्वेनार्थद्वयैकीकरणेन श्रुतिप्रवृत्तिरुपपद्यत इति

द्रष्टव्यम् । **तन्मनोऽकुरुतात्मन्वी स्यामिति** इति । तदिति लिङ्गव्यत्ययः छान्दसः । **सः** -

मृत्युः, तमश्शरीरकः परमात्मा, अहं **आत्मन्वी** - शरीरीचेतनाचेतनप्रपञ्चशरीरकस्यामिति

सङ्कल्प्यमनः कृतवानित्यर्थः । न च साञ्जिहीर्षोः सिसृक्षाकार्यमनस्सृष्टिविरुद्धेति वाच्यम् ।

सृष्ट्वा संहरिष्यामीत्येवंभूतसृष्टिसंहारलक्षणविहारेच्छया एव **अशनाया** शब्देन विवक्षितत्वात् ।

अत्र मनश्शब्देन 'मनोमहान्मतिब्रह्म' (अ.को.) इति नामपाठात् महत्तत्वमुच्यते । तच्चोप-

लक्षणमहङ्करादिभूतावधिकसृष्टेरपि । मनश्शब्दस्यान्तःकरणार्थकत्वेपि मनश्शब्दः

स्वपूर्वभावि महदादीनामप्युपलक्षकः, महदादिसृष्ट्यभावे मनस्सृष्ट्यभावात् । अन्यत्सर्वं

पूर्ववत् । आत्मशब्दात् 'तदस्यास्तीत्यस्मिन्' (पा.सू.५.२.९४) इति अर्थे विनिप्रत्ययः

छान्दसः । **सोर्चन्नचरत्** इति । **अर्चन्** - प्रीणयन् । आत्मानमिति शेषः । कर्मकारकञ्च

स्वयमेव, अश्रुताध्याहारादपि प्रकृतस्यैव कर्मत्वोपपत्तेः । अर्चन् इत्यत्र लक्षणहेत्वोः क्रियायाः

(पा.सू.३-२-१२६) इति हेतौ शतृप्रत्ययः । जगद्व्यापारलीलया स्वात्मानं प्रीणयितुमचरदित्यर्थः ।

उक्तं हि भगवता बादरायणेन जगत्सृष्टेर्लीलारस एव प्रयोजनमिति ।

तथाहि - द्वितीयाध्याये स्मृतिपादे - जन्मजरामरणादिदुःखबहुळं जगत्सृजतोऽ'वाप्त-

समस्तकामस्य परमात्मनः प्रवृत्तेः स्वार्थत्वपरार्थत्वासम्भवात् , प्रयोजनानुद्देशेन प्रेक्षावत्प्रवृत्तेर-

योगात्, प्रवृत्तिर्नोपपद्यते इति न प्रयोजनवत्त्वात् (ब्र.सू.२-१-३२) इति सूत्रेण पूर्वपक्षं

कृत्वा, लोकवत्तु लीला कैवल्यम् (ब्र.सू.२-१-३३) वैषम्यनघृण्ये न सापेक्षत्वात् तथा हि

दर्शयति (ब्र.सू.२-१-३४) न कर्माविभागादिति चेन्नानादित्वादुपपद्यते चाप्युपलभ्यते च

(ब्र.सू.२-१-३५) सर्वधर्मोपपत्तेश्च (ब्र.सू.२-१-३६) इति चतुर्भिस्सूत्रैः सिद्धान्तितम् ।

तेषां चायमर्थः यथा महाराजस्यापि केवललीलप्रयोजनाः 'कन्दुकादिक्रीडाः

दृष्टाः । एवं परमात्मनोऽपि केवललीलार्था जगत्सृष्ट्यादि प्रवृत्तिरिति लोकवत् इति

सूत्रस्यार्थः । ननु विषमं देवमनुष्यतिर्यगादि सृजतः परमात्मनो वैषम्यं प्रसजेत्, अतिघोरनरकादि-

सृष्ट्या निर्घृणत्वञ्च प्रसजेदिति चेत् - न । तत्तत्कर्मानुसारेण कर्मसापेक्षतया सृजतो न

पक्षपातादिप्रसक्तिः । साधुकारी साधुर्भवति पापकारी पापो भवति । (बृ.उ.६-४-५)

'निमित्तमात्रमेवासौ सृज्यानां सर्गकर्मणि ।

प्रधानकारणीभूता यतो वै सृज्यशक्तयः' ॥ (वि.पु.१-४-५१)

**निमित्तमात्रं** साधारणमित्यर्थः । **सृज्यशक्तयः** - कर्माणीत्यर्थः - इति

श्रुतिस्मृतिलक्षणं प्रमाणं दर्शयति । अतो वैषम्यनैर्घृण्ये नेति वैषम्यनैर्घृण्यसूत्रस्यार्थः ।

ननु प्रळये जीवस्य ब्रह्मणा । अविभागेन तदाश्रितानां च कर्मणामभावात् सर्गाद्यसृष्टौ

स्वेच्छया तरतमभावापन्नं जगत्सृजतो वैषम्यादिकमपरिहार्यमिति, न कर्माविभागात् इति

सूत्रखण्डेन परिचोद्य, नानादित्वादुपपद्यते चाप्युपलभ्यते च (ब्र.सू.२-१-३५) इति सूत्रखण्डेन

परिहृतम् । जीवानामनादित्वात्, तदानीं कर्मणामपि सत्वात् न वैषम्यादिप्रसङ्गः । न

च जीवानामनादित्वे प्रळये, सदेव सोम्येदमग्र आसीत् (छां.उ.६-२-१) इति अविभागो

नोपपद्यते इति वाच्यम् - अविभक्तनामरूपतया भेदकाकारास्फुरणमात्रेणाविभाग-

व्यवहारोपपत्तेः । तदनादित्वं च श्रुतिस्मृतिषूपलभ्यते न जायते म्रियते वा विपश्चित्

(कठ.उ.२-१-१८) प्रकृतिं पुरुषं चैव विद्ध्यनादी उभावपि (भ.गी.१३-१९) इति इति

सूत्रार्थः । सर्वधर्मोपपत्तेश्च (ब्र.सू.२-१-३६) प्रधानादिष्वसम्भावितानामपि सृष्ट्युपयुक्त-

सार्वज्ञ्यसर्वशक्तित्वादिसकलधर्माणां परमात्मन्येव उपपत्तेश्च परमात्मैव जगत्कारणमिति

सृष्टिीलाप्रयोजनत्वं स्थितम् ।

अतः **सोऽर्चन्नचरत्** इत्यस्योक्त एवार्थः । **तस्यार्चत आपोऽजायन्त । अर्चत:**

प्रीणनाय प्रवृत्तस्य **तस्य** - परमात्मनः सकाशादाप उत्पन्ना इत्यर्थः । तत्र चापां

प्राधान्यात् अप्छब्दप्रयोगः । अपां सृष्टिश्च स्रष्टुर्नारायणत्वे लिङ्गम् । एको ह वै

नारायणः (महा.ना.१-१) इत्युपक्रम्य ता इमा आपः इति श्रुतेः । **अर्चते वै मे कमभूत्**

इति वै शब्दोऽवधारणे । अर्चनप्रवृत्ताय **मे** - मह्यं **कम्** - जलं अभूदिति स परमात्मा

अमन्यतेत्यर्थः । **तदेवार्कस्यार्कत्वम्** इति। यस्माद्धेतोरेवममन्यत, अत एतत्तदेवार्क शब्दितस्य

परमात्मनः अर्कशब्दप्रवृत्तौ निमित्तमित्यर्थः । अर्कशब्दितत्त्वं च परमात्मनः अर्को

वाजसनिशृङ्गी (स.ना.८५) इति भगवन्नामसहस्रपाठादिति द्रष्टव्यम् । एतत्सर्वं सर्व-

व्याख्यानाधिकरणे व्यासार्यै: स्पष्टमुक्तम् । नामनिरुक्तिज्ञानस्य फलमाह - **कं ह वा अस्मै भवति** इति । **कं** - सुखं, **हः** - प्रसिद्धौ । **वै** शब्दोऽवधारणे । सुखमेवेत्यर्थः । शिष्टं स्पष्टम् ॥ १ ॥

**\[चित्याग्निसृष्टि:\]**

आपो वा अर्कः । तद् यदपां शर आसीत् तन् समहन्यत । सा पृथिव्य-

भवत् । तस्यामश्राम्यत् । तस्य श्रान्तस्य तप्तस्य तेजोरसं निरवर्तताग्नि: ॥२॥

**प्र.** - अण्डस्य भगवदात्मकभूतपरिणामत्वं वक्तुम् अपां भगवदात्मकत्वमाह -

**आपो वा अर्क** इति । **आप**: - अर्कशब्दित भगवदात्मिका इत्यर्थः । **तद्यदपां शर आसीत्** इति । दध्नोमण्डांश इव भूतान्तरसंसृष्टानामपां यः **शरः** - सारांश आसीत,

**तत् समहन्यत** - बाह्येन तेजसा पच्यमानं सत् सङ्घातभावमापद्यत । **सा पृथिव्यभवत्** -

तत इति शेषः । **ततः** - संहन्यमानेभ्यो भूतेभ्यः **सा पृथिवी** - अण्डरूपा **पृथिव्यभवत्** ।

ता - आप: तद्धिरण्मयमण्डमभवत् (महो.१-४) इति महोपनिषदैकार्यात् । **तस्यामश्राम्यत्**

इति । **तस्यां** - अण्डाकारेण परिणतायां पृथिव्यां सत्यामिति **शेषः** । मृत्युशब्दितः

परमात्मा । **अश्राम्यत्** अत्र 'श्रान्तिशब्द: करणलक्षणया यत्नपरः । अयततेत्यर्थः ।

**तस्य श्रान्तस्य तप्तस्य तेजोरसो निरवर्तताग्निः** इति। **तस्य** -परमात्मन: **श्रान्तस्य-**

कृतयत्नस्य, **तप्तस्य** - सृज्यवर्गपर्यालोचनवतः शरीरात् तेजोरसः । तेजस्सारभूतोऽग्नि:

**निरवर्तत** । एवमेव व्यासार्यैरुक्तम् ॥ २ ॥

** \[चित्याग्नयङ्गेषु दृष्टि:\]  स त्रेधात्मानं व्याकुरुत आदित्यं तृतीयं वायुं तृतीयम् । स एष प्राणस्रोधा विहितः । तस्य प्राची दिक् शिरोऽसौ चासौ चेर्मौ । अथास्य प्रतीची दिक् पुच्छमसौ चासौ च सक्थ्यौ । दक्षिणा चोदीची च पार्श्वे । द्यौः पृष्टमन्त- रिक्षमुदरमियमुरः । स एषोऽप्सु प्रतिष्ठितः । यत्र क्व चैति तदेव प्रतितिष्ठत्येवं विद्वान् ॥ ३ ॥ प्र. - स त्रेधात्मानं व्याकुरुत** इति । **सः** - अग्निरात्मानं त्रेधा व्यभजदित्यर्थः ।

**आदित्यं तृतीयं वायुं तृतीयम्** इति । अग्न्यादित्यवाय्वात्मना त्रेधा विभक्त इत्यर्थः ।

त्रयाणां मध्ये चित्याग्निः अंशी; वाय्वादित्यावंशाविति भावः । अग्निवाय्वपेक्षया आदित्यस्य

तृतीयत्वम् । अग्न्यादित्यापेक्षया वायोस्तृतीयत्वम् । **स एष प्राणस्रोधा विहितः** इति ।

यः त्रेधा विभक्त: अग्निवाय्वादित्यात्मना - वाय्वादित्यांशको यः एषोग्निः - स एष **प्राण**: -

परमात्मेत्यर्थः । तत्र तद्दृष्टिः कर्तव्येति यावत् । **स एषोग्निरर्क** इति उत्तरत्राग्नौ

अर्कशब्दित परमात्मा ध्यानस्य वक्ष्यमाणत्वात् इति द्रष्टव्यम् । **तस्य प्राची दिक् शिर**

इति । **तस्य** - अग्नेः शिर आदौ प्रागादि बुद्धिः कर्तव्येत्यर्थः । शिरसः प्राचीनसम्बन्धित्वात्तत्र

तप्टुद्धिः कर्तव्या । एवमुत्तरत्रापि द्रष्टव्यम् । **असौ चासौ चेर्मौ** इति । 'ईशान्याग्नेयौ' ।

**ईर्मौ** - बाहू । **अथास्य प्रतीची दिक्पुच्छम्** । पुच्छे प्रतीचित्वबुद्धिः कर्तव्या ।

तत्सम्बन्धित्वादिति भावः । **असौ चासौ च सक्थ्यौ** इति । वायव्यनैऋत्यौ **सक्थिनी** -

ऊरु इति यावत् । सक्थ्याविति छान्दसः प्रयोगः । **दक्षिणा चोदीची च पार्श्वे** ।

दक्षिणोत्तरपार्श्वे अपि दक्षिणोत्तरदिग्द्वयम् । 'तद्दिग्वर्तित्वादिति भावः। **द्यौः** इत्यादि ।

**इयं** - पृथिवीत्यर्थः । शिष्टं स्पष्टम् । **स एषोप्सु प्रतिष्ठित** इति । **स एषः** - अग्निः । अप्सु

प्रतिष्ठितत्वं च उक्तरीत्या तन्मूलोत्पत्तिकत्वादिति द्रष्टव्यम् । **यत्र क्व चैति तदेव प्रतितिष्ठति य एवं विद्वान्** इति । एवं विद्वान् यत्र क्व च - प्रदेशे **एति** - गच्छति । **तदेव** - 'तत्रैव

**प्रतितिष्ठति** - प्रतिष्ठां लभत इत्यर्थः ॥ ३ ॥

**\[मृत्युकर्तृकसंवत्सरसृष्टिः\]  सोऽकामयत द्वितीयो म आत्मा जायतेति । स मनसा वाचं मिथुनँ समभवदशनाया मृत्युः । तद्यद्रेत आसीत्, स संवत्सरोऽभवत् । न ह पुरा ततः संवत्सर आस । तमेतावन्तं कालमबिभः, यावान् संवत्सरः । तमेतावत: कालस्य परस्तादसृजत । तं जातमभिव्याददात् । स भाणमकरोत् सैव वागभवत् ॥ ४ ॥ प्र.** - एवमर्कप्राणशब्दितपरमात्मदृष्टिविशिष्टमश्वमेधाङ्गभूतचित्याग्निमुत्पत्त्यादि-

प्रकारोपेतमुपवर्ण्य अश्वमेधाङ्गभूतसंवत्सरकालं मृत्युशब्दितपरमात्मदृष्टिविशिष्टं

प्रतिपादयितुमुपक्रमते - **सोऽकामयत** इत्यादिना । **सः अशनाया मृत्युः** - पूर्वोक्तः

सञ्जिहीर्षुः मृत्युशब्दितः परमात्मा पूर्वसृष्टाग्निरूपात्मापेक्षया **द्वितीय आत्मा** आत्मान्तरं

**मे** जायतामिति सङ्कल्पं कृतवान् । सङ्कल्प्य च त्रयीलक्षणां **वाचं मनसा मिथुनं**

द्वन्द्वभावं **समभवत्** - संभावितवान् । स्रक्ष्यमाणप्रपञ्चपरिज्ञानाय ।

नामरूपञ्च भूतानां कृत्यानां च प्रपञ्चनम् ।

वेदशब्देभ्य एवादौ देवादीनां चकार सः ॥ (वि.पु.१-५-६४)

इति न्यायेन साक्षाद्वा चतुर्मुखशरीरकतया वा त्रयीं पर्यालोचितवान् इत्यर्थः । **तद्यद्रेत आसीत्स संवत्सरो भवत्** इति । मनसा त्रयी पर्यालोचनलक्षणसंभोगे **यद्रेत**: - बीजम् ।

कारणमुत्पन्नं इदमित्थं कर्तव्यमिति निश्चयात्मकम् । तेन **संवत्सरः** - संवत्सरलक्षण-

कालशरीरकः संवत्सरो विश्वकर्मा, संवत्सरः प्रजापतिः, प्रजापतिः संवत्सरो महान्

कः? इति संवत्सराभिमानितया प्रसिद्धः प्रजापतिः द्वितीय आत्मा अभवदित्यर्थः । यद्यपि

संवत्सरकालस्यैवाश्वमेधाङ्गत्वम् न तदभिमानि प्रजापतेः । तथापि तयोरभेदोपचारेण

श्रुतिप्रवृत्त्युपपत्तिरिति द्रष्टव्यम् । **न ह पुरा ततस्संवत्सर आस** इति । **ततः** .

तस्मादिदं इत्यं कर्तव्यमिति निश्चयरूपात् रेतश्शब्दितात् कारणात् **पुरा** - प्रथमतः - सद्य

एवेति यावत् । सद्य एव संवत्सररूप आत्मा न बभूव । द्वादशमासपरिमाणस्य

संवत्सरस्य सद्यो निष्पत्त्यसम्भवादिति भावः । **तमेतावन्तं कालमबिभ** इति । **यावान् संवत्सरः** - यावता कालेन संवत्सरः पूर्णोऽभवत् । तावन्तं कालं रेतश्शब्दितकारणाकारेण

**अबिभः** - भरणं कृतवानित्यर्थः । अबिभ इति "भृञ् भरणे' (धा.पा.८९८) इति धातोर्लङि

रूपम् । **तमेतावत: कालस्य परस्तादसृजत** इति । एतावत: कालस्य परस्तात् । द्वादशसु

मासेषु पूर्णेषु संवत्सररूपं द्वितीयमात्मानम् असृजतेत्यर्थः । **तं जातमभिव्याददात्** इति । **जातं तं** संवत्सरं **अभि** - अभिमुखीकृत्य, **व्याददात्** - विशिष्य पुत्रत्वेन परिजग्राहेत्यर्थः । **स भाणमकरोत्** इति । **सः** - संवत्सर आत्मा बालस्वभावत्वात् भाणिति शब्दमकरोत् । **सैव वागभवत्** - भूरादिव्याहतिरूपा वागभवदित्यर्थः ॥ ४ ॥

** \[संवत्सरकर्तृक सर्वसृष्टिः\]  स ऐक्षत, यदि वा इममभिमँस्ये कनीयोऽन्नं करिष्य इति । स तया वाचा तेनात्मना इदं सर्वमसृजत, यदिदं किञ्चऋचो यजूँषि सामानि च्छन्दाँसि यज्ञान् प्रजाः पशून् । स यद्यदेवासृजत तत्तदत्तुमध्रियत । सर्वं वा अत्तीति तददितेरदि- तित्वम् । सर्वस्यैतस्यात्ता भवति, सर्वमस्यान्नं भवति, य एवमेतददितेरदितित्वं वेद ॥ ५॥ प्र. - स ऐक्षत** इत्यादि । यद्यहमिमं संवत्सरं सृष्ट्वा आत्मानं कृतकृत्यतया

**अभिमँस्ये**, ततः **अन्नं कनीयः करिष्ये** - अन्नमल्पीय एव स्यादिति यावत् । अत्तव्यस्य

भूयसोऽर्थस्याभावात् इति **सः** मृत्युः **ऐक्षत** - अचिन्तयदित्यर्थः । **स तया** इति । **सः** -

मृत्युशब्दितः परमात्मा, **तया वाचा** संवत्सरनिष्पादितया भूरादिव्याहृतिलक्षणया

वाचा, **तेनात्मना** - संवत्सररूपेणात्मना च निमित्तभूतेन, **यदिदं किञ्च** तत्सर्वमसृजत

इत्यर्थः । स भूरिति व्याहरत् (ते.ब्रा.२-२-४) आदी वेदमयी दिव्या यतस्सर्वाः प्रसूतयः

इत्यादिना भूरादिशब्दस्य सृज्यमान प्रपञ्चहेतुत्वगमनात्, संवत्सराख्यकालस्यापि

कार्यमात्रहेतुत्वाचा इति भावः । **यदिदं किञ्च** इत्येतत्प्रपञ्चयति **ऋचो यजूँषि** इत्यादि ।

**छन्दांसि** - गायत्र्यादीनि शिष्टं स्पष्टम् ।

'ननु त्रय्या' मिथुनीभूतया कथं ऋगादीनां सृष्टिः, तेषां तदभिन्नत्वादिति चेन्न ।

कर्मसु विनियुक्तत्वावस्थाविशिष्टतया ऋगादीनामुत्पत्तिसम्भवात् । सर्वप्रत्यक्षगोचरतया

वा । **स यद्यत्** इति । **सः** - मृत्युः परमात्मा यद्यदेवासृजत - **तत्तत्** सृष्टं सर्वं, **अत्तुं** .

संहर्तुं **अध्रियत** - ऐच्छदित्यर्थः । **सर्वं वा अत्तीति तददितेरदितित्वाम्** इति । **अदितेः** .

अदितिशब्दवाच्यस्य परमात्मनः सर्वात्तृत्वत्वादेवादितिशब्दप्रवृत्तिनिमित्तात् अदितित्व-

मित्यर्थः । नामनिरुक्तज्ञानस्य फलमाह - **सर्वस्य** इति । **अत्ता भवति** - अनुभविता

भवति । **अन्नं भवति** अनुभाव्यं भवति । न चैकस्य भोक्तृत्वोक्तौ तत्प्रतिसम्बन्धिन

इतरस्य भोग्यत्वं सिद्धमिति तत्कथनवैयर्थ्यं शङ्कनीयम् । तद्दाढ्यार्थतया

तत्प्रपञ्चनरूपत्वेनादोषात् ॥ ५ ॥

** \[अश्वस्य सृष्टिप्रकारं अश्वमेधनिर्वचनं अश्वमेधे आदित्यदृष्टिश्च\]  सोऽकामयत भूयसा यज्ञेन भूयो यजेयेति । सोऽश्राम्यत्। स तपोऽतप्यत । तस्य श्रान्तस्य तप्तस्य यशोवीर्यमुदक्रामत् । प्राणा वै यशोवीर्यम् । तत् प्राणेषुक्रान्तेषु शरीरं श्वयितुमध्रियत । तस्य शरीर एव मनः आसीत् ॥ ६ ॥ प्र.** एवमश्वमेधाङ्गभूतयोरग्निसंवत्सरयोः सृष्टिप्रकारादिकं उक्त्वा अश्वस्य

सृष्टि प्रकारं, अश्वमेधनिर्वचनं, अश्वमेधे आदित्यदृष्टिं च वक्तुमारभते - **सोऽकामयत**

इति । **सः** प्रजापतिशरीरकः परमात्मा **अकामयत** । किमति? **भूयसा** महता

**यज्ञेन** परमात्मानं **भूयः** - मुहुर्मुहुः **यजेयेति** । यद्वा - भूयश्शब्दो भूमवाची । **भूमानं**

परमात्मानं यजेयेतीत्यर्थः । **सोऽश्राम्यत्** इति महायज्ञसामग्र्यसम्पत्त्या श्रान्त इवाभवत् । **स तपोऽतप्यत** इति । परमात्मानमुद्दिश्य तपश्चचारेत्यर्थः । **तस्य श्रान्तस्य** इति ।

यशश्च वीर्यं च यशोवीर्यम् । यशोवीर्यशब्दार्थमेवाह - **प्राणा वे यशोवीर्यम्** इति ।

यशसो वीर्यस्य च प्राणायत्तत्वात् प्राणा एव यशोवीर्यम् इत्यर्थः । ततश्च **यशोवीर्यमुदक्रामत्**

इत्यस्य प्राणा उदक्रामन्नित्यर्थः । **तत्प्राणेषूत्क्रान्तेषु** इति । प्राणेषु उत्क्रन्तेषु सत्सु **तत्** .

प्रजापतेश्शरीरं **श्वयितुमध्रियत** - उच्छूनतां गन्तुं प्रवृत्तम् । **तस्य शरीर एव मन आसीत्**

इति । **तस्य** - प्रजापतेः 'शरीरान्निर्गतस्यापि तस्मिन्नेव शरीरे मन आसीत् । मया त्यक्तं

स्थूलं शरीरमच्छूनं हेयमासीदिति शरीरविषय एव चिन्ता सर्वदा संवृता इत्यर्थः ॥६॥

** \[संवत्सरेण यज्ञार्थं स्वशारीरस्याश्वीकरणम्\]  सोऽकामयत मेध्यं म इदँ स्यात्, आत्मन्व्यनेन स्यामिति । ततोऽश्वः समभवत् । यदश्वत् तन्मेध्यमभूदिति । तदेवाश्वमेघस्याश्वमेधत्वम् । एष ह वा अश्वमेधं वेद, य एनमेवं वेद । तमनवरुध्यैवामन्यत । तें संवत्सरस्य परस्तादात्मन आलभत। पशून् देवताभ्यः प्रत्यौहत् । तस्मात् सार्वदैवत्यं प्रोक्षितं प्राजापत्य-मालभन्ते।  एष वा अश्वमेधो य एष तपतिः तस्य संवत्सर आत्मा । अयमग्निरर्कः, तस्येमे लोका आत्मानः** **।** **तावेतावर्काश्वमेधो** **।** **सो** **पुनरेकैव** **देवता** **भवति** **मुत्युरेव** **।**

****

**अप** **पुनर्मृत्युं** **जयति,** **नैनं** **मृत्युराप्नोति,** **मृत्युरस्यात्मा** **भवत्येतासां**

**देवतानामेको** **भवति** **॥** **७** **॥**

****

**॥** **इति** **तृतीयाध्याये** **द्वितीयं** **ब्राह्मणम्** **॥**

**प्र. -** **सोऽकामयत** इति । एवं चिन्ताविशिष्टः प्रजापति: **मे** - मदीयं **इदं** - शरीरं

**मेध्यं** - यज्ञार्हं स्यात् । **अनेन** **च** शरीरेणाहं **आत्मन्वी** - शरीरी स्यामित्येवं **अकामयत** -

समकल्पयत् । एवं सङ्कल्प्य पुनरपि सः प्राणस्सन् प्रजापतिः 'तत्र प्रविष्ट इति भावः ।

**ततोश्वस्समभवत्** इति । **ततः** - प्रजापतिना पुनरनुप्रविष्टात् स्थूलशरीरात् उपादानभूता-

दश्वरूपस्सन् प्रजापतिरुत्पन्न इत्यर्थः । **यदश्वयत्** इत्यादि । **यत्** - यस्मात्कारणात् प्रजापते-

श्शरीरमुत्क्रान्तेषु प्राणेषु **अश्वयत्** - उच्छूनं, तत एव मेध्यञ्चाभवत्, तदेव पश्चादश्वरूपं

मेध्यमभूत् । तत एवास्याश्वरूपस्य प्रजापतेरश्वमेधत्वम् । अश्वयदित्यश्वः । मेधार्हत्वान्

मेधः । यद्यप्यश्वमेधशब्दो यागनाम, तथापि यागद्रव्ययोरभेदोपचारात् तथोक्तिरुपपद्यत

इति द्रष्टव्यम् । यागपरत्वेऽपि न दोषः - यज्ञार्थकमेधशब्दस्वारस्यात् इति वदन्ति । **एष**

**ह** **वा** इत्यादि । **य** **एनम्** - पशु **एवं** यथोक्तनिर्वचनं **वेद** - स एवाश्वमेधवेत्ता, नान्य

इत्यर्थः । **तमनवरुध्यैवामन्यत** इति । **तम्** - अश्वरूप पशुं **अनवरुध्य** - अवरोधनमकृत्वा

संवत्सरमात्रमुत्सृष्टबन्धनमेव कृत्वा, परमात्मानमनेन यक्ष्य इत्यवमन्यत इत्यर्थः । **तं**

**संवत्सरस्य** **परस्तादात्मन** **आलभत** **पशून्** **देवताभ्यः** **प्रत्यौहत्** इति । **संवत्सरस्य**

**परस्तात्** - पूर्णं संवत्सरे ततः परं प्रजापतिः, आत्मने स्वान्तर्यामिणे परमात्मने **तम्** -

अश्वं, **आलभत** - अश्वालम्भं कृतवान् । ग्राम्यानारण्यानप्यन्यान् **पशून्** अग्नीन्द्रादिभ्यः

**देवताभ्यः** **प्रत्यौहत्** - 'परि विभज्यालभतेत्यर्थः । **तस्मात्सर्वदैवत्यं** **प्रोक्षितं** **प्राजापत्य-**

**मालभन्ते** इति । तस्माद्धेतोरिदानीन्तना अपि यजमानाः सर्वदेवतासमष्टिभूतप्रजापतिरूप

परमात्मदेवताकत्वेन 'सर्वदैवयं प्रोक्षणपर्यग्निकरणादि संस्कृतं प्रजापतिदेवताकमश्वम्

आलभन्ते इत्यर्थः ।

**एष** **वा** **अश्वमेधो** **य** **एष** **तपति** इति । तपत आदित्यस्य दृष्टिरश्वमेधे कर्तव्या

इत्यर्थः । तत्र युक्तिमाह - **तस्य** **संवत्सर** **आत्मा** **।** **तस्य** - अश्वमेधशब्दितस्य संवत्सर

आत्मा । अश्वस्य मेध्यस्य (बृ.उ.३-१-१) इति पूर्वब्राह्मणे उक्तत्वात् संवत्सरात्मकत्वं

सिद्धम् । संवत्सरादिकालचक्रप्रवर्तकस्यादित्यस्य संवत्सरात्मकत्वात् संवत्सरात्मके

मेध्येऽश्वे संवत्सरात्मकादित्याध्यासो युज्यत इत्यर्थः । **अयमग्निरर्क** इति । **अयं**

चित्याग्निः **अर्कः** - पूर्वमर्कशब्दनिर्दिष्टः परमात्मेत्यर्थः । तत्र तदध्यासः कर्तव्य इति

यावत् । तत्र युक्तिंं वक्ति - **तस्येमे** **लोका** **आत्मान** इति । **तस्य** अध्यस्यमानस्य

परमात्मनः स्वर्गाद्या इमे लोका **आत्मान**: - शरीरभूता इत्यर्थः । द्यौः पृष्ठमन्तरिक्षमुदरम्

इत्यादिना चित्याग्नेः सर्वलोकशरीरकत्वस्य प्रतिपादितत्वात् धुलोकादिशरीरके चित्याग्नौ

प्रतीके तादृशस्य परमात्मनोऽध्यसनम्, अश्वस्य च 'संवत्सर आत्म' इत्युक्तत्वात् तस्मिन्

अश्वमेधे संवत्सरात्मकादित्याध्यसनं च युज्यत इति भावः । **तावेतावर्काश्चमेघौ** इति ।

अर्कशब्देन 'अयमग्निरर्क' इत्यर्कशब्दितश्चित्याग्निरुच्यते । **तावेतौ** - चित्याग्न्यश्वमेधौ

प्रागुक्तेदृशमहिमशालिनावित्यर्थः । **सो** **पुनरेकैव** **देवता** **भवति** इति । उ शब्दोऽव-

धारणार्थः । अग्न्यश्वमेधाभ्यामेतादृशदृष्टिविशिष्टाभ्यां प्रीणनीया देवतैकैव भवतीत्यर्थः ।

सा केत्याशङ्क्याह - **मृत्युरेव** इति । परमात्मैवैत्यर्थः । यद्वा - तावेतावग्न्यश्वमेधौ

अप्ययकाले मृत्युशब्दितः परमात्मैवेत्यर्थः । एतादृशानुसन्धानविशिष्टाग्न्यश्वमेधयोः

प्रयोजनमाह - अपपुनर्मृत्युं जयति इति । अपमृत्युं जयति इत्यर्थः । **नैनं** **मृत्युराप्नोति**

इति । एनं संसारो नाप्नोतीत्यर्थः ।

ननु ब्रह्मज्ञानसाध्यायाः संसारनिवृत्तेः कथं दृष्टिविशिष्टचित्याग्न्यश्वमेध-

साध्यत्वमित्यत्राह - **मृत्युरस्यात्मा** **भवति** इति । **मृत्युः** - परमात्मा **अस्य** - अश्वमेधानुष्ठातुः

**आत्मा** **भवति** - आत्मत्वेनावगतो भवतीत्यर्थः । नित्यसिद्धस्यात्मत्वस्यासाध्यत्वात् ।

ततश्चाग्न्यश्वयोर्ब्रह्मात्मकत्वावगमद्वारा संसारनिवृत्तिहेतुत्वमुपपद्यत इति भावः । **एतासां**

**देवतानाम्** **इति** । अग्नीन्द्रादिसायुज्यकामस्य तदपि भवतीत्यर्थः ॥ ७ ॥

**॥** **इति** **तृतीयाध्याय** **द्वितीयब्राह्मण** **प्रकाशिका** **॥**

**तृतीयाध्याये** **तृतीयं** **ब्राह्मणम्**

**उद्गीथं** **ब्राह्मणम्**

**\[मुख्यप्राणदृष्टिविधानाय** **देवासुरस्पर्धाख्यायिका\]**

द्वया ह प्राजापत्या देवाश्चासुराश्च । ततः कानीयसा एवं देवाः, ज्यायसा

असुराः । स एषु लोकेष्वस्पर्धन्त । ते ह देवा ऊचुर्हन्ताऽसुरान् यज्ञ उद्गीथेनात्यया इति ॥१॥

**प्र.** - अथ कर्माङ्गभूतोद्गातरि मुख्यप्राणदृष्टिं विधातुमाख्यायिका आह - **द्वया**

**ह** **वै** **प्राजापत्या** **देवाश्चासुराश्च** इत्यादिना । ह शब्दो वृत्तार्थस्मरणे। प्रजापतेरपत्यानि

प्राजापत्याः। 'दित्यदित्यादित्य (पा.सू.४-१८५) इत्यादिना अपत्यार्थे ण्यप्रत्ययः । **द्वयाः**

द्विविधाः द्विप्रकाराः इत्यर्थः । द्वित्रिभ्यां तयस्यायज्वा (पा.सू.५-२-४३) इत्ययच्प्रत्ययः । के

ते? **देवाश्चासुराश्च** । **ततः** **कानीयसा** इति । **ततः** तत्र, तेष्वित्यर्थः । देवाः

**कानीयसाः** कनीयांसः। स्वार्थे अण् । अल्पीयांस इति यावत् । **ज्यायसाः**

ज्यायांसः, भूयांसः । भूयांसोऽसुरा इति श्रुत्यन्तरात् । **त** **एषु** **लोकेष्वस्पर्धन्त** इति । **ते** -

देवासुराः **एषु** **लोकेषु** - त्रैलोक्यराज्यनिमित्ते **अस्पर्धन्त** - परस्परविजिगीषां कृतवन्त

इत्यर्थः । **ते** **ह** **देवा** **ऊचुः** इत्यादि । हन्त इत्यसुरविजयोपायदर्शनजहर्षे । अत्रोद्गीथशब्द

उद्गातृपरः । उत्तरत्र उद्गातुरेवाध्यस्तप्राणभावस्योपास्यताप्रतीतेः । उद्गात्रात्येष्यन्ति

इति (बृ.उ.३-३-२) इति उत्तरत्र बहुकृत्व उद्गातृशब्दस्याभ्यसिष्यमाणतया तदनुरोधेन

'प्रक्रमस्थ उद्गीथशब्दस्य उद्गातृपरत्वस्य वक्तव्यत्वात् । सति बाधके कर्मवाचिशब्दस्य

लक्षणया कर्तृपरत्वयोगात् ॥ १ ॥

यद्वा उद्गीथशब्दः उद्गातृविशेषणभूतोद्गीथपर इति न लक्षणा । तथा च

असुरान् अस्मिन् यज्ञे यज्ञाङ्गभूते उद्गीथेन अध्यस्तप्राणभावेनोद्गानकर्त्रा - यज्ञांगभूतोद्गातरि

प्राणदृष्टिरूपोपासनेनेति यावत् । **अत्ययाम** - अतितरेम, जयेम; अन्यथा भूयसामसुराणां

अल्पीयोभिः **स्वै**: - दृष्टोपकरणैर्जेतुमशक्यत्वादिति देवा हर्षेणान्योन्यं उक्तवन्त इत्यर्थः ।

**\[गुणोपसंहारपादविचारः\]**

तथा हि गुणोपसंहारपादे अन्यथात्वाधिकरणे (ब्र.सू.अ.३-३-२) - अत्रोद्गीथशब्द:

केवलोद्गीथपर इति अन्यथात्वं शब्दादिति चेन्नाविशेषात् (ब्र.सू.३-३-६) इति सूत्रेण

पूर्वपक्षं कृत्वा - न वा प्रकरणभेदापरोवरीयस्त्वादिवत् (ब्र.सू.३-३-७) संज्ञातश्चेत्तदुक्तमस्ति

तु तदपि (ब्र.सू.३-३-८) व्याप्तेश्च समञ्जसम् (ब्र.सू.३-३-९) इति त्रिभिस्सूत्रै:, अत्रोद्गीथ-

शब्दस्योद्गातृगीयमानोद्गीथपरतया कृत्स्नोद्गीथगानकर्तरि मुख्यप्राणदृष्टिरूपाया

उद्गीथविद्याया उद्गीथाङ्गभूते प्रणवे मुख्यप्राणदृष्टिरूपा छान्दोग्योपात्त उद्गीथविद्या

भिद्यत इति सिद्धान्तितम् । इत्थं हि तत्र भाष्यम् -

अस्ति हि उद्गीथविद्या वाजिनां छन्दोगानां च । वाजिनां तावत् - द्वया ह वै

प्राजापत्या देवाश्चासुरश्च इत्यारभ्य ते ह देवा ऊचुः हन्तासुरान् यज्ञ उद्गीथेनात्ययाम

इत्युद्गीथेनासुरविध्वंसनं प्रतिज्ञाय उद्गीथे वागादिमनःपर्यन्तदृष्टावसुरैरभिभवमुक्त्वा

**अथ** **हेममास** **प्राणमूचुः** इत्यादिनोद्गीथे प्राणदृष्ट्या असुरपराभवमुक्त्वा **भवत्यात्मना**

**परास्य** **द्विषन्** **भ्रातृव्यो** **भवति** **य** **एवं** **वेद** इति शत्रुपराजयफलायोद्गीथे प्राणदृष्टि:

विहिता । एवं छन्दोगानामपि देवासुरा ह वै यत्र संयेतिरे (छां.उ.१-२-१) इत्यारभ्य, तद्ध

देवा उद्गीथमाजहुरनेनैनानभिभविष्याम (छां.उ.१-२-१) इत्युद्गीथेनासुरपराभवं प्रतिज्ञाय

तद्वदेव उद्गीथे वागादिदृष्टौ दोषमभिधाय अथ ह य एवायं मुख्यः प्राणस्तमुद्गीथमुपासाञ्चक्रिरे

(छां.उ.१-२-७) इत्यादिनोद्गीथे प्राणदृष्ट्यासुरपराभवमुक्त्वा यथाश्मानमाखणमृत्वा विध्वंसते

एवं ह वै स विध्वंसते य एवंविदि पापं कामयते (छां.उ.१-२-८) इति शत्रुपराभवायोद्गीथे

प्राणदृष्टिविहिता । वेदना विषयविधिप्रत्ययाश्रवणेपि फलसाधनत्वश्रवणात् वेदनविषयो

विधिः कल्प्यते । उद्गीथविद्यायाः क्रत्वर्थत्वेन क्रतुसाद्गुण्यफलकत्वेप्यार्थवादिकमपि

फलं तदविरुद्धं ग्राह्यमेवेति देवताधिकरणे (ब्र.सू.अ.१-३-७) प्रतिपादितम् । तत्र संशय्यते,

किमत्र विद्यैक्यं उत नेति ।

किं युक्तम्? विद्यैक्यमिति । कुतः? उभयत्रोद्गीथस्यैव अध्यस्तप्राणभावस्य

उपास्यत्वश्रवणात् चोदनाद्यविशेषात् । फलसंयोगस्तावच्छत्रुपरिभवरूपो न विशिष्यते ।

रूपमप्यध्यस्तप्राणभावोद्गीथाख्योपास्यैक्यादविशिष्टम् । चोदना च विदिधात्वर्थ-

गताऽविशिष्टा । आख्या चोद्गीथविद्येत्यविशिष्टा । अत्र सिद्धान्तच्छायया परिचोद्य

परिहरति - अन्यथात्वं शब्दादिति चेन्नाविशेषात् इति (ब्र.सू.३-३-६) यदुक्तं विद्यैक्यमिति,

तन्नोपपद्यते, रूपभेदात् । रूपान्यथात्वं हि शब्दादेव प्रतीयते । वाजसनेयके हि - अथ

हेममासन्यं प्राणमूचुस्त्वं न उद्गायेति तथेति तेभ्य एष प्राण उदगायत् (बृ.उ.३-३-७)

इत्युद्गानस्य कर्तरि प्राणदृष्ट्याऽसुरपराभवमुक्त्वा, य एवं वेद इति कर्तर्येव

प्राणदृष्टिरेवंशब्दादवगम्यते । छान्दोग्ये - अथ ह य एवायं मुख्यप्राणस्तमुद्गीथमुपासाञ्चक्रिरे

(छां.उ. १-२-७) इत्युद्गानस्य कर्मण्येवोद्गीथे प्राणदृष्टिर्विहिता । अत एकत्र कर्तरि

प्राणदृष्टिशब्दात् अन्यत्र कर्मणि प्राणदृष्टिशब्दाञ्च रूपान्यथात्वं स्पष्टम् । रूपान्यथात्वे च

विधेयभेदे सति केवलचोदनाद्यविशेषाऽकिञ्चित्कर इति विद्याभेद इति चेत् - तन्न।

अविशेषात् । अविशेषेण ह्युभयत्रोद्गीथसाधनकः परपरिभवः उपक्रमे प्रतीयते ।

वाजसनेयके - ते ह देवा ऊचुर्हन्तासुरान् यज्ञ उद्गीथेनात्याम इत्युपक्रमे श्रूयते ।

छान्दोग्येपि - तद्ध देवा उद्गीथमाजहुरनेनैनानभिभविष्याम (छां.उ.१-२-१) इति । अत

उपक्रमाविरोधाय तेभ्य एष प्राण उदगायत् इत्यध्यस्तप्राणभाव उद्गीथः उद्गानकर्मभूत

एव पाकादिष्वोदनादिवत् सौकर्यातिशयविवक्षया कर्तृत्वेनोच्यते । अन्यथोपक्रमगत

उद्गीथशब्दः कर्तरि लाक्षणिकः स्यात् । अतः विद्यैक्यमिति प्राप्ते प्रचक्ष्महे -

न वा प्रकरणभेदात् परोवरीयस्त्वादिवत् (ब्र.सू.३-३-७)। न वेति पक्षं व्यावर्तयति ।

न चैतदस्ति, यद्विद्यैक्यमिति । कुतः? प्रकरणभेदात् । ओमित्येतदक्षरमुद्गीथमुपासीत'

(छां.उ.१-१-१) इति प्रकृतमुद्गीथावयवभूतं प्रणवं प्रस्तुत्य एतस्य वा अक्षरस्योपव्याख्यानं

भवति । देवासुरा ह वै यत्र संयेतिरे इत्यारभ्य अथ य एवायं मुख्यप्राणस्तमुद्गीथमुपासाञ्चक्रिरे

इत्युद्गीथावयवभूतप्रणवविषयमुपासनं छन्दोगा अधीयते । वाजसनेयिनस्तु तादृशप्राचीन

प्रकरणाभावात् हन्तासुरान्यज्ञ उद्गीथेनात्ययाम इति कृत्स्नमुद्गीथं प्रस्तुत्य अथ

हेममासन्यं प्राणमूचुस्त्वं न उद्गाय (बृ.उ.३-३-७) इत्यादिकृत्स्रोद्गीथविषयमधीयते ।

ततः प्रकरणभेदेन विधेयभेदः - विधेयभेदे च रूपभेद इति न विद्यैक्यम् ।

किञ्च अथ ह य एवायं मुख्यप्राणस्तमुद्गीथमुपासाञ्चक्रिरे इति पूर्वप्रकृत

उद्गीथावयवभूतः प्रणव एवाध्यस्तप्राणभावः छन्दोगानां उपास्यः । वाजिनां तु

कृत्स्नस्यैवोद्गीथस्य कर्तोद्गाता प्राणदृष्ट्या उपास्य इति । अथ हेममासन्यं प्राणमूचुस्त्वं न

उद्गायेति, तथेति तेभ्य एष प्राण उदगायत् इत्युद्गातरि प्राणाध्यासं निर्दिश्य - य एवं

वेद इत्युद्गातेवाध्यस्तप्राणभाव उपास्यो विधीयते । अतश्च रूपभेदः । न च उद्गातर्युपास्ये

विहिते उद्गीथेनात्ययाम इत्याख्यायिकोपक्रमविरोधः शङ्कनीयः । उद्गातुरुपासने

उद्गीथस्योद्गानकर्मभूतस्यावश्यापेक्षितत्वात् तस्यापि परपरिभवाख्यं फलंप्रति हेतुत्वात् ।

अतो रूपभेदाद्विद्याभेद इति चोदनाऽविशेषेऽपि न विद्यैक्यम् । परोवरीयस्त्वादिवत् ।

यथैकस्यामेव शाखायामुद्गीथावयवभूते प्रणवे परमात्मदृष्टिविधानसाम्येऽपि हिरण्मय-

पुरुषदृष्टिविधानात् परोवरीयस्त्वादिगुणविशिष्टदृष्टिविधानमर्थान्तरभूतम् । संज्ञातश्चेत्तदुक्तमस्ति

तु तदपि (ब्र.सू.३-३-८)। उद्गीथविद्येति संज्ञैक्यात् तत् विद्यैक्तमुक्तं चेत्, तत् .

संजैक्यं विधेयभेदेप्यस्त्येव । यथाग्निहोत्रसंज्ञा नित्याग्निहोत्रे कुण्डपायिनामयनाग्निहोत्रे च।

यथा चोद्गीथविधेति छान्दोग्यप्रथमप्रपाठकोपात्तासु बह्वीषु विद्यासु । व्याप्तेश्च समञ्जसम्

(ब्र.सू.३-३-९) । छान्दोग्ये प्रथमप्रपाठके उत्तरास्वपि विद्यासुद्गीथावयवस्य प्रणवस्य

प्रथमप्रस्तुतस्योपास्यत्वेन व्याप्तेश्च तन्मध्यगतस्य तद्ध देवा उद्गीथमाज**ह्नु:** इत्युद्गीथशब्दस्य

प्रणवविषयत्वमेव समञ्जसम् । अवयवे च समुदायशब्दः 'पटो दग्धः' इत्यादिषु दृश्यते ।

अतश्चोद्गीथावयवभूतः प्रणव एवोद्गीथशब्दनिर्दिष्ट इति स एव प्राणदृष्ट्या उपास्यः

छान्दोग्ये प्रतिपत्तव्यः । वाजसनेयके तु कृत्स्नोद्गीथविषय उद्गीथशब्द इति कृत्स्नोद्गीथस्य

कर्तोद्गाता प्राणदृष्ट्या उपास्य इति विद्यानानात्वं सिद्धमिति ।

अतोऽत्रोद्गीथशब्दः उद्गातृगीयमानोद्गीथपर एव । न तु तद्ध देवा

उद्गीथमाजहुरनेनैनानभिभविष्यामः (छां.उ.१-२-१) इति छान्दोग्यगतोद्गीथशब्दात्

स्वतन्त्रोद्गीथपर इति द्रष्टव्यम् ॥ १ ॥

****

**\[वागादिकं** **प्रति** **वेदोक्तवाक्यानि\]**

****

**ते** **ह** **वाचमूचुस्त्वं** **न** **उद्गायेति** **।** **तथेति** **तेभ्यो** **वागुदगायत्** **।** **यो** **वाचि**

**भोगस्तं** **देवेभ्य** **आगायत्,** **यत्** **कल्याणं** **वदति** **तदात्मने** **।** **तेऽविदुरनेन** **वै** **न**

**उद्गात्राऽत्येष्यन्तीति** **।** **तमभिद्रुत्य** **पाप्मनाऽविध्यन्** **।** **स** **यः** **स** **पाप्मा** **यदेवेदमप्रति-**

**रूपं** **वदति** **स** **एव** **।** **स** **पाप्मा** **॥** **२** **॥**

**प्र.-ते** **ह** **वाचमूचुस्त्वं** **न** **उद्गायति** इति । त्वं न उद्गाता भवति

यागभिमानिनीं देवतां प्राथितवन्त इत्यर्थः । तथेति तेभ्यो वागुदगायत् इति ।

तथेत्यङ्गीकृत्य **तेभ्यः** - देवेभ्यो वागुद्गानं कृतवतीत्यर्थः । दृष्टिविधिप्रकरणत्वा-

दसम्भवदर्थकत्वाच्च आवित्यादिमतयश्चांग उपपत्तेः' (ब्र.सू.४-१-६) इति न्यायेन क्रत्वङ्गभूते

उद्गातरि वाग्दृष्टिं कृतवन्त इत्यर्थः । **यो** **वाचि** **भोगस्तं** **देवेभ्य** **आगायद्यत्कल्याणं**

**वदति** **तदात्मन** **इति** । वाचि निमित्ते **यो** **भोग**: गानादिजन्यो यः सुखानुभवः । **तम्** -

भोगं देवेभ्य आगायत् । देवानां भोगमुद्दिश्य **आगायत्** - गानं कृतवती । गानेन

देवानां भोगं सम्पादितवतीति यावत् । यत् कल्याणवार्ताभिलपनरूपं वागिन्द्रियकार्यं,

तदप्यात्मने 'वाक्सम्पादितवती'त्यर्थः । **तेऽविदुरनेन** इति । **ते** - असुराः **अविदुः** .

ज्ञानवन्त इत्यर्थः । किमिति? **अनेन** - वाग्रूपेणोद्गात्रा **नः** अस्मान् **अत्येष्यन्ति**

ज्येष्यन्तीति । **तमभिद्रुत्य** इति । **तं** - उद्गातारं **अभिद्रुत्य** - शीघ्रं प्राप्य **पाप्मना**

**अविध्यन्** - पापेन संयोजितवन्तः। **स** **य:** **सपाप्मायदेव** इति । **यः** **स** **पाप्मा**

तद्वेधनसाधनभूतः, स तु यदेवेदं **अप्रतिरूपं** - अनुचितमशिवानृतपैशुन्यादि वदति, स

एव - तद्रूप एव; स पाप्मेत्यर्थः । अयं भावः - वागिन्द्रियमसुराः क्रोधाद्युत्पादनद्वारा

परुषातिवादपैशुन्यादिदूषितमकुर्वन्निति । ततश्चासुरबुद्धिकार्या तत्तदिन्द्रियाणां पापप्रवृत्तिरिति भावः ॥ २ ॥

**\[वागादीनां** **असुरपराभूतत्वम्\]**

****

**अथ** **ह** **प्राणमूचुस्त्वं** **न** **उद्गायेति** **।** **तथेति** **तेभ्य:** **प्राण** **उदगायत्** **।** **य:**

**प्राणे** **भोगस्तं** **देवेभ्य** **आगायत्** **यत्** **कल्याणं** **जिघ्रति** **तदात्मने** **।** **तेऽविदुरनेन**

**वै** **न** **उद्गात्राऽत्येष्यन्तीति** **।** **तमभिद्रुत्य** **पाप्मनाऽविध्यन्** **।** **स** **यः** **स** **पाप्मा**

**यदेवेदमप्रतिरूपं** **जिघ्रति** **स** **एव** **।** **स** **पाप्मा** **॥** **३** **॥**

****

**अथ** **ह** **चक्षुरूचुस्त्वं** **न** **उद्गायेति** **।** **तथेति** **तेभ्यश्चक्षुरुदगायत्** **।** **यश्चक्षणि**

**भोगस्तं** **देवेभ्य** **आगायत्;** **यत्** **कल्याणं** **पश्यति** **तदात्मने** **।** **तेऽविदुरनेन** **वै** **न**

**उद्गात्राऽत्येष्यन्तीति** **।** **तमभिद्रुत्य** **पाप्मनाऽविध्यन्** **।** **स** **यः** **स** **पाप्मा**

**यदेवेदमप्रतिरूपं** **पश्यति** **स** **एव** **।** **स** **पाप्मा** **॥** **४** **॥**

****

**अथ** **ह** **श्रोत्रमूचुस्त्वं** **न** **उद्गायेति** **।** **तथेति** **तेभ्यश्श्रोत्रमुदगायत्** **।** **य:**

**श्रोत्रे** **भोगस्तं** **देवेभ्य** **आगायत्** **यत्** **कल्याणँ** **शृणोति** **तदात्मने** **।तेऽविदुरनेन**

**वै** **न** **उद्गात्राऽत्येष्यन्तीति** **।** **तमभिद्रुत्य** **पाप्मनाऽविध्यन्** **।** **स** **यः** **स** **पाप्मा**

**यदेवेदमप्रतिरूपं** **शृणोति** **स** **एव** **।** **स** **पाप्मा** **॥** **५** **॥**

****

**अथ** **ह** **मन** **ऊचुस्त्वं** **न** **उद्गायेति** **।** **तथेति** **तेभ्यो** **मन** **उदगायत्** **।** **यो**

**मनसि** **भोगस्तं** **देवेभ्य** **आगायत्;** **यत्** **कल्याणं** **सङ्कल्पयति** **तदात्मने** **।** **तेऽविदुरनेन**

**वै** **न** **उद्गात्राऽत्येष्यन्तीति** **।** **तमभिद्रुत्य** **पाप्मनाऽविध्यन्** **।** **स** **यः** **स** **पाप्मा**

**यदेवेदमप्रतिरूपैं** **सङ्कल्पयति** **स** **एव** **।** **स** **पाप्मा** **।**

****

**एवमु** **खल्वेता** **देवताः** **पाप्मभिरुपासृजन्** **।** **एवमेनाः** **पाप्मनाऽविध्यन्** **॥** **६॥**

**प्र.-अथ** **ह** **प्राणमूचुः** इत्यादि । **प्राणम्** - घ्राणम् । शिष्टं स्पष्टम् ॥ ३-५ ॥

उक्तमर्थं निगमयति - **एवमु** **खल्वेताः** इति । **उ** शब्दः अवधारणे । एवमेव खलु

उक्तया रीत्या **एता** **देवताः** - वागाद्याः उक्ताः अनुक्ताष्टा **पाप्मभिः** - अनृतवदनादिलक्षणैः

**उपासृजन्** - 'उपगतवत्यः' इत्यर्थः । **एवमेनाः** **पाप्मना** **अविध्यन्** **इति** **।** **एवम्** -

उक्तया रीत्या असुराः **एनाः** - वागादिदेवताः । **पाप्मना** **अविध्यन्** - अनृतादिपाप्मना

वेधनं कृतवन्तः इत्यर्थः ॥ ६ ॥

****

**\[मुख्यप्राणस्य** **असुरपरिभवितृत्वम्\]**

****

**अथ** **हेममासन्यं** **प्राणमूचुस्त्वन्न** **उद्गायेति** **।** **तथेति** **तेभ्य** **एष** **प्राण** **उदगायत्** **।**

**तेऽविदुरनेन** **वै** **न** **उद्गात्राऽत्येष्यन्तीति** **।** **तमभिद्रुत्य** **पाप्मना'ऽविव्यत्सन्'** **।** **स**

**यथाऽश्मानमृत्वा** **लोष्टो** **विध्वँसेत,** **एवँ** **हैव** **विध्वँसमाना** **विष्वञ्चो** **विनेशः** **।** **ततो**

**देवा** **अभवन्** **पराऽसुराः** **।** **भवत्यात्मना,** **पराऽस्य** **द्विषन्** **पाप्मा** **भ्रातृव्यो** **भवति** **य** **एवं** **वेद** **॥** **७** **॥**

**प्र.** **अथ** **हेममासन्यं** **प्राणम्** इति । **'आसन्यं'** - मुख्यमित्यर्थः । यद्वा आस्ये

भव: आसन्यः । आस्य शब्दस्य । पद्दन्'.... (पा.सू.६-१-६३) इत्यादिना आसन्नादेशः ।

मुख्यमिति यावत् । तं प्राणं देवाः **ऊचुः** उक्तवन्तः । किमिति? **त्वं** **न** **उद्गायेति**

स्पष्टोऽर्थः । **तेभ्य** **एष** **प्राण** **उदगायत्** इति - उद्गातरि मुख्यप्राणदृष्टिं कृतवन्तः इत्यर्थः ।

तथैव हि व्याख्यातं व्यासार्यै: अन्यथात्वं शब्यात (अ.सू.३-३-६) इत्यधिकरणे । **तेऽविदु:**

इत्यादि । **'अवित्सन्** - बेद्धुमैच्छन् । व्यध ताडने (धा.पा.११८२) तस्मात् सीन नेट्।

अकित्वान्न सम्प्रसारणम् । शिष्टं स्पष्टम् । **स** **यथा** **अश्मानं** **ऋत्वा** **लोष्टो** **विध्वंसेत**

इति । यथा अश्मचूर्णनाय 'क्षिप्तः **लोष्टः** - पांसुपिण्डः अश्मानम्-पाषाणं **ऋत्वा**

प्राप्य **विध्वंसेत** - चूर्णीभवेत् । **सः** दृष्टान्तो यथा, तथा अध्यस्त मुख्यप्राणभावोद्गात्रु-

पासनानिष्ठान् देवान् प्राप्य **विध्वंसमाना**: - चूर्णीभवन्तः **विष्वञ्चः** - नानागतयः विनष्टा:

अभवन्नित्यर्थः । **ततो** **देवाः** **अभवन्** **पराऽसुराः** इति। ततः **परं** देवाः **देवा** जाता,

द्योतमाना अभवन्नित्यर्थः । यद्वा देवाः **अभवन्** - सत्तां अलभन्तेत्यर्थः । विजयिनो

अभवन्निति वा अर्थः । असुरास्तु **परा** **अभवन्** - पराभूता अभवन् । **भवत्यात्मना**

**पराऽस्य** **द्विषन्** **भ्रातृव्यो** **भवति** **य** **एवं** **वेद** इति । यः उद्गातारम् अध्यस्तप्राणभावमुपास्ते,

सः **आत्मना** **भवति** - उत्तरो भवतीत्यर्थः । यद्वा, **आत्मना** मनसा समीचीनेन युक्तो

भवतीत्यर्थः । **अस्य** **द्विषन्** द्विषश्शतुर्वा (वा.१५२२) वचनमिति कर्मणि षष्टी । एनं

प्रति द्वेषं कुर्वन् शत्रुः पाप्मा च पराभूतो भवतीत्यर्थः । भवत्यात्मना परास्य द्विषन्

भ्रातृव्यो भवति य एवं वेद इति शत्रुपराजयफलायोद्गीथे प्राणदृष्टिविहिता भाष्यस्योपलक्षणतया

पाप्मपराभवस्य, **आत्मना** भवनस्य च फलत्वप्रतिपादनस्य न विरोध इति द्रष्टव्यम् ।

यद्वा अस्य द्विषन् भ्रातृव्यः आत्मना स्वत एव पराभवति, **पाप्मा** **च** **भवति**

निन्दादियुक्तश्च भवतीत्यर्थः ॥ ७ ॥

****

**\[मुख्यप्राणस्य** **आङ्गीरस** **नामधेयम्\]**

****

**ते** **होचुः,** **क्व** **नु** **सोऽभूत्,** **यो** **न** **इत्थमसक्तेति** **।** **अयमास्येऽन्तरिति** **।**

**सोऽयास्य** **आङ्गिरसः** **।** **अङ्गानौं** **हि** **रसः** **॥** **८** **॥**

**प्र.-** **ते** **होचुः** **क** **न** **सोऽभूद्यो** **नः** **इत्थमसक्तेति** इति । ते ह देवाः **ऊचुः** ।

किमति? **यः** मुख्यप्राणः नः अस्माकम् **इत्थम्** - उक्तरूप शत्रुपराजयम् **असक्तः** .

संयोजितवान् । षञ्जे: सिचि व्यत्ययेनात्मनेपदे झलो झलि (पा.सू.८-२-२६) इति

सिज्लोपे तस्य 'छान्दसेन ञित्त्वे सिद्धत्वेन' 'अनिदिताम्' (पा.सू.६-४-२४)

इत्यनुनासिकलोपः; कुत्वम् । यः संयोजितवान्, सः **क्व** **नु** कस्मिन् देशे प्रतिष्ठित:

**इत्यूचुः** - 'मन्त्रयाञ्चक्रुः' इत्यन्वयः । एवं सम्मन्त्र्य ददृशुः, अयमास्येन्तरिति सोऽयास्यः

इति अन्तरास्ये अयमिति प्रत्यक्षतो दृष्टो यः प्राणः **सोऽयास्यः** **।** **आङ्गिरसो** **अङ्गानां**

**रसः** इति । अङ्गानां प्राणो हि रसः, अतः आङ्गिरसः इत्यर्थः ॥ ८ ॥

****

**\[मुख्यप्राणस्य** **दूर्नामकत्वम्\]**

****

**सा** **वा** **एषा** **देवता** **दूर्नाम** **।** **दूर** **ह्यस्या** **मृत्युः** **।** **दूरँ** **ह** **वा** **अस्मान्**

**मृत्युर्भवति** **य** **एवं** **वेद** **॥** **९** **॥**

****

**प्र.** **सा** **वा** **एषा** **देवता** **दूर्नाम** **दूरं** **ह्यस्या** **मृत्युः** इति । **हि** - यस्मात्

कारणात् **अस्याः** मुख्यप्राणरूपाया देवतायाः मृत्युः दूरं भवति, तस्मात् प्राणस्य

दूर्नामत्वं इत्यर्थः । दूर्नामकत्वेन प्राणविद्यायाः फलमाह - **दूरं** **ह** **वा** इत्यादिना । स्पष्टोऽर्थः ॥ ९ ॥

****

**\[मुख्यप्राणेन** **वागादिषु** **आपादित** **दोषबहिष्करणम्\]**

****

**सा** **वा** **एषा** **देवतैतासां** **देवतानां** **पाप्मानं** **मृत्युमपहत्य** **यत्रासां**

**दिशामन्तस्तद्गमयाञ्चकार** **।** **तदासां** **पाप्मनो** **विन्यदधात्** **।** **तस्मान्न** **जनमियात्,**

**नान्तमियात्।** **नेत्** **पाप्मानं** **मृत्युमन्ववायानीति** **॥** **१०** **॥**

**प्र. -** **सा** **वा** **एषा** **देवता** इति । सा उद्गातरि अध्यस्योपासिता **एषा-**

मृत्युदूरत्वेन दूर्नामिका मुख्यप्राणरूपा देवता पूर्वमसुरैः अनृतादिपाप्मभिः संयोजितानां

वागादिदेवतानां **मृत्युम्** - मरणादिदुःखहेतुतया मृत्युशब्दितं पाप्मानं **अपहत्य** - वागादि-

देवताभ्यः आच्छिद्य, यत्र **आसां** **दिशामन्तः** - सर्वदिगन्तप्रदेशः **तद्गमयाञ्चकार** ।

दूर्नामत्याद्दूरं मृत्युं निनायेत्यर्थः । **तदासां** **पाप्मनो** **विन्यदधात्** इति । **आसाम्** ।

वागादिदेवतानां **पाप्मनः** पापानि **तत्** - तेषु दिगन्तदेशेषु **विन्यदधात्** - विशिष्य निधानं कृतवतीत्यर्थः ।

**तस्मातन्न** **जनमियात्** **नान्तमियात्** इति । यस्मात् कारणात् प्रत्यन्तदेशानां

वागादिदेवताविनिर्मुक्त अनृतादिलक्षण पापनिधानाश्रयतया म्लेच्छदेशत्वम् ,अत एव

तत्र देशे **जनम्** - जननम् - उत्पत्तिमिति यावत् । **अन्तम्** - मरणं च **नेयात्** - न

प्राप्नुयात् । तत्र देशे उत्पत्तिमरणे अशोभने इति यावत् । **नेत्** **पाप्मानं** **मृत्युम्**

**अन्ववायानीति** इति । **नेत्** - नैवेत्यर्थः । पाप्मानं मृत्यु नैव अन्वावायानि

नानुगच्छेयमिति भीतस्सन् उत्पत्तिमरणे न प्राप्नुयात् इत्यन्वयः । उत्पत्तिमरणे

'तादृशदेशे यथा न भवतः, तथा यतेत इति यावत् ॥ १० ॥

**\[मुख्यप्राणेन** **वागादीनां** **यथावत्** **रक्षणम्\]**

****

**सा** **वा** **एषा** **देवतैतासां** **देवतानां** **पाप्मानां** **मृत्युमपहत्याथैना** **मृत्युमत्यवहत्** **॥** **११** **॥**

**प्र. -** **सा** **वा** **एषा** **देवतैतासां** **देवतानां** **पाप्मानं** **मृत्युम्** **अपहत्य** **अथ** **एनाः**

**मृत्युम्** **अत्यवहत्** इति । **सैषा** मुख्यप्राणदेवता । **आसाम्** - वागादिदेवतानां

पाप्मानं मृत्युम् **अपहत्य-** ततः आच्छिद्य **अथ** - तदनन्तरं **एनाः** -वागादिदेवताः

मृत्युमतीत्यावहत्, मृत्युमतिक्रान्तं स्वरूपं प्रापयदित्यर्थः ॥ ११ ॥

**स** **वै** **वाचमेव** **प्रथमामत्यवहत्,** **सा** **यदा** **मृत्युमत्यमुच्यत,** **सोऽग्निरभवत्** **।**

**सोऽयमग्निः** **परेण** **मृत्युमतिक्रान्तो** **दीप्यते** **॥** **१२** **॥**

**प्र**.-तदेव प्रपञ्चयति - **स** **वै** **वाचमेव** **प्रथमां** **अत्यवहत्** इत्यादिना । **सः** -

प्राणः **प्रथमाम्** - इतरदेवतासु प्रधानभूतां वाचम् **अत्यवहत्** - मृत्युमत्यक्रामयत् इत्यर्थः

**सा** - वाक् यदा **मृत्युमत्यमुच्यत** - मृत्योरतिमुक्ताः - अन्यन्तमुक्ता आसीत्, **सोऽग्नि**-

**रभवत्** । तदेति शेषः । **सः** इति अग्न्यपेक्षया पुल्लिङ्गनिर्देशः । यद्यपि वागभिमानिनी

देवता सर्वदा अग्निरेव - तथापि अपगतदोषतया अग्रनयनादिप्रवृत्तिनिमित्तपौष्कल्यशालितया

अग्निरभवत् । अद्य रामस्य रामत्वम् इत्यादिवदिति भावः । तदेवाह - **सोऽयमग्निः**

**परेण** **मृत्युमतिक्रान्तो** **दीप्यत** इति । एवं मृत्युमतिक्रान्तो अग्निः निरस्तपापरूपमलतया

**मृत्युं** **परेण** - मृत्योः परस्तात् **दीप्यत** इत्यर्थः ॥ १२ ॥

****

**अथ** **प्राणमत्यवहत्** **।** **स** **यदा** **मृत्युमत्यमुच्यत,** **स** **वायुरभवत्** **।** **सोऽयं**

**वायुः** **परेण** **मृत्युमतिक्रान्तः** **पवते** **॥** **१३** **॥**

****

**अथ** **चक्षुरत्यवहत्** **।** **तद्** **यदा** **मृत्युमत्यमुच्यत,** **स** **आदित्योऽभवत्** **।**

**सोऽसावादित्यः** **परेण** **मृत्युमतिक्रान्तः** **तपति** **॥** **१४** **॥**

****

**अथ** **श्रोत्रमत्यवहत्** **।** **तद्यदा** **मृत्युमत्यमुच्यत,** **ता** **दिशोऽभवन्** **।** **ता** **इमा**

**दिशः** **परेण** **मृत्युमतिक्रान्ताः** **॥** **१५** **॥**

****

**अथ** **मनोऽत्यवहत्** **।** **तद्यदा** **मृत्युमत्यमुच्यत,** **स** **चन्द्रमा** **अभवत्** **।**

**सोऽसौ** **चन्द्रः** **परेण** **मृत्युमतिक्रान्तो** **भाति** **।** **एवँ** **ह** **वा** **एनमेषा** **देवता** **मृत्युमतिवहति**

**य** **एवं** **वेद** **॥** **१६** **॥**

****

**प्र.** - एवमुत्तरत्रापि द्रष्टव्यम् ॥ १३-१४ ॥

**अतिक्रान्ता** इति । अत्र भान्तीति शेषः । **दिक्** शब्दः दिग्देवतापरः ॥ १५ ॥

**एवं** **ह** **वा** **एनमेषा** **देवता** **मृत्युम्** **अतिवहति** **य** **एवं** **वेद** इति । **यः** पुमान्

वागाद्यभिमानि अग्न्यादिदेवतानां मृत्य्वतिवहनकर्म वेद, तमेनमेषा प्राणदेवता **मृत्युमति-**

**वहति** - अतितारयतीत्यर्थः । शिष्टं स्पष्टम् ॥ १६ ॥

****

**\[मुख्यप्राणेन** **स्वार्थगृहीतस्य** **अन्नस्य** **वागादिभ्योऽपि** **विभजनम्\]**

****

**अथात्मनेऽन्नाद्यमागायत्** **।** **यद्धि** **किञ्चान्नमद्यते,** **अनेनैव** **तदद्यते** **।** **इह** **प्रतितिष्ठति** **॥** **१७** **॥**

****

**प्र.** **अथात्मने** **अन्नाद्यम्** **आगायत्** इति। यो वाचि भोगस्तम् देवेभ्य

आगायत् यत् कल्याणं वदति तदात्मने इति यजमानगामिफलव्यतिरिक्तं कल्याणवदनादिकं

यथा वागाद्या देवता आगायन् , तथा प्राणोऽप्यात्मने अन्नाद्यम् **आगायत्** । अन्नमत्तीत्यन्नादः ।

तस्य भावः अन्नाद्यम् । आदिवृद्ध्यभावः छान्दसः। अथवा अन्नं च तत् आद्यं च

अन्नाद्यम् । **आद्यम्** - अदनार्हम् । भक्षणार्हमित्यर्थः । **आगायत्** - गानसामर्थ्येन

उपास्थापयत् । संपादितवान् इत्यर्थः। **यद्धि** **किञ्चान्नमद्यते,** **अनेनैव** **तदद्यते** इति ।

अत्र अनशब्दः प्राणवाची । अद्यमानं सर्वं प्राणेनैव अद्यत इत्यर्थः । **इह** **प्रतितिष्ठति**

इति ।**इह**-अन्ने सत्येव प्राणः प्रतिष्ठितो भवतीत्यर्थः । तस्मादन्नस्य प्राणाहारत्वात्

अन्नादत्वं सिद्धमिति भावः ॥ १७ ॥

****

**ते** **देवा** **अब्रुवन्,** **एतावद्वा** **इदँ** **सर्वं** **यदन्नम्** **।** **तदात्मन** **आगासी:** **।** **अनु**

**नोऽस्मिन्नन्न** **आभजस्वेति** **।** **ते** **वै** **माऽभिसंविशतेति** **।** **तथेति** **तँ** **समन्तं** **परिण्य-**

**विशन्त** **।** **तस्माद्यदनेनान्नमत्ति,** **तेनैतास्तृप्यन्ति** **।** **एवँ** **ह** **वा** **एनँ** **स्वा** **अभिसंविशन्ति,**

**भर्ता** **स्वानाँ** **श्रेष्ठः** **पुर** **एता** **भवत्यन्नादोऽधिपतिर्य** **एवं** **वेद** **।** **य** **उ** **हेवंविदँ** **स्वेषु**

**प्रति** **प्रतिबुभूषति',** **न** **हैवालं** **भार्येभ्यो** **भवति** **।** **अथ** **य** **एवैतमनुभवति,** **यो** **वै**

**तमनु** **भार्यान्** **बुभूर्षति,** **स** **हैवालं** **भार्येभ्यो** **भवति** **॥** **१८॥**

**प्र-** **ते** **देवा** **अब्रुवन्** इति । वागाद्याः ते देवाः प्राणमब्रुवन् । किमिति?

**एतावद्वा** **इदं** **सर्वं** **यदन्नम्,** **तदात्मन** **आगासी:,** **अनुनोऽस्मिन्नन्न** **आभजस्वेति** इति ।

यदिदमन्नमस्ति, एतावद्वै सर्वमिदम् । **तत्** - तादृशमन्नम् **आत्मने** - स्वार्थमागासीः ।

वयञ्च अन्नार्थिनः, अन्नं विना स्थातुम् अशक्यत्वात् । तस्मादस्मिन्नन्ने **अनु** - त्वद्भोगानन्तरं

**न:**-अस्मान् **आभजस्व** आङ् ईषदर्थे अन्तर्भावितण्यर्थोऽयं **भजि**:-भाजय,

अल्पाल्पभागवतः कुरु इत्यर्थः ।

सः एवमुक्तः प्राणः प्रत्याह -**ते** **वै** **माऽभिसंविशतेति** **।** **ते** **वै**-तादृशा:

अन्नार्थिनः यूयं **मा** - माम् **अभि** - अभितः **संविशत** - उपविशत इत्यब्रवीत् । **तथेति**

**तं** **समन्तं** **परिण्यविशन्त** इति । वागाद्या देवताः तथेति प्रतिश्रुत्य **समन्तात्** - परितः

**न्यविशन्त** - निविष्टा इत्यर्थः । भागिनश्च अभवन्निति भावः । **तस्मात्** **यदनेन**

**अन्नमत्ति** **तेनैताः** **तृप्यन्ति** इति । तस्माद्धेतोः **अनेन-**प्राणेन सहितस्सन् जीवो

यदन्नमत्ति, तेनैवान्नेन वागाद्याः तृप्यन्ति । प्राणे अन्नेन आप्यायिते वागाद्याः प्राणा अन्नेन

आप्यायिता भवन्तीत्यर्थः ॥

एतद्वेदनस्य फलमाह- **एवं** **ह** **वा** **एनं** **स्वा** **अभिसंविशन्ति,** **भर्ता** **स्वानाँ**

**श्रेष्ठः** **पुर** **एता** **भवति** **अन्नादो** **अधिपतिः** **य** **एवं** **वेद** इति । यस्तु **एवं** **वेद** - उपास्ते,

**तादृशं** **एनम्** - विद्वांसम्, यथा वागाद्याः प्राणस्य परितो निविष्टाः, **एवं** **स्वा:** - ज्ञातयः

**अभितः** **संविशन्ति** - परितः उपासते । **स्वानाम्** - ज्ञातीनां **भर्ता** - पोषकः श्रेष्ठश्च **पुर**

**एता** - अग्रेसर: **अन्नादः** अरोगदृढगात्रतया अभिमतान्नभोक्ता अन्येषां अधिपतिश्च

भवतीत्यर्थः । **य** **उ** **हैवंविदँ** **स्वेषु** **प्रति** **प्रतिबुभूषति** **न** **हैवालं** **भार्येभ्यो** **भवति** इति ।

**एवं** **विधम्** - एतादृश प्राणविद्यानिष्ठं प्रति **स्वेषु** - ज्ञातिषु **प्रति** - प्रतिभटः,

छान्दसस्सुलोपः । **बुभूषति** - भवितुमिच्छति, प्रतिस्पर्धी भवितुं इच्छतीत्यर्थः

**प्रतिपत्तिर्बुभूषति** इति पाठेऽपि स एवार्थः । **सः** **भार्येभ्यः** - भर्तव्यभार्यापुत्रादिभ्यः -

भार्यापुत्रादिभरणाय इति यावत् । **नालं** **भवति** - पुत्रकळत्रादि भरणेपि असमर्था

भवतीत्यर्थः । **अथ** **य** **एवैतम्** **अनुभवति** **यो** **वै** **तमनुभार्यान्** **बुभूर्षति** **स** **एवालं**

**भार्येभ्यो** **भवति** **।** **अथ** **शब्दः** प्रकृतमपेक्ष्यार्थान्तरपरत्वे । ज्ञातीनां मध्ये य **एतम्** -

प्राणविदम् **अनुभवति** - अनुगतो यो वा **एतम्** - प्राणविदम् **अनु** - अनुसृत्य **भार्यान्** -

भर्तव्यान् पुत्रकळत्रादीन् **बुभूर्षति** - भर्तुम् इच्छति । भृञः सनि उदोष्ठ्यपूर्वस्य

(पा.सू.७-१-१०२) इत्युत्वम् । **स** **एवालं** **भार्येभ्यो** **भवति** - उक्तोऽर्थः ॥ १८ ॥

**\[मुख्यप्राणस्य** **अनेकादि** **नामनिर्देशेन** **तन्निर्वचनम्\]**

****

**सोऽयास्य** **आङ्गिरसोऽङ्गानाँ** **हि** **रसः** **।** **प्राणो** **वा** **अङ्गानाँ** **रस:** **।** **प्राणो**

**हि** **वा** **अङ्गानाँ** **रसः** **।** **तस्मात्** **यस्मात्** **कस्माच्चाङ्गात्** **प्राण** **उत्क्रामति,** **तदैव**

**तच्छुष्यति** **।** **एष** **हि** **वा** **अङ्गानाँ** **रसः** **॥** **१९** **॥**

**प्र**-पूर्वमुक्तमेव अयास्यत्वम् आङ्गिरसत्वञ्च विद्याभेदभ्रमापनुत्तये पुनराह

**सोऽयास्य** इत्यादिना । **सोऽयास्य** **आङ्गिरसोऽङ्गानां** **हि** **रसः** **प्राणो** **वा** **अङ्गानां**

**रसः** इत्यन्तेन उक्त एवार्थः स्मारितः । पुनस्तमेवार्थ प्रसिद्ध्योपपादयति - **प्राणो** **हि** **वा**

इत्यादिना । **हि** - यस्मात् प्राणानाम् अङ्गरसत्वम् , **तस्मात्** **यस्मात्** **कस्माश्चिदङ्गात्**

प्राण उत्क्रामति, तदैव तदङ्गं शुष्यति । नीरसत्वादिति भावः ॥ १९ ॥
