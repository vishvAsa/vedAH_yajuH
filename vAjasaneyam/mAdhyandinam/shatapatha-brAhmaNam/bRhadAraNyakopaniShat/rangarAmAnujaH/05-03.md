+++
title = "०५-०३"

+++
**बृहदारण्यकोपनिषत् पञ्चमोऽध्यायः Part 3 पञ्चमाध्याये नवमब्राह्मणम् शाकलब्राह्मणम् \[शाकल्येन देवताविषयकप्रश्न:\] अथ हैनं विदग्धः शाकल्यः पप्रच्छ, कति देवा याज्ञवल्क्येति । स हैतयैव निविदा प्रतिपेदे, यावन्तो वैश्वदेवस्य निविद्युच्यन्ते, प्रयश्च त्री च शतात्रयश्च त्रीच सहस्रति । ओमिति होवाच, कत्येव देवा याज्ञवल्क्येति । त्रयस्त्रिंशदिति । ओमिति होवाच; कत्येव देवा याज्ञवल्क्येति । षडिति । ओमिति होवाच, कत्येवदेवा याज्ञवल्क्येति । त्रय इति । ओमिति होवाच; कत्येव देवा याज्ञवल्क्येति । द्वाविति । ओमिति होवाच, देवा याज्ञवल्क्येति । अध्यर्ध इति । ओमिति होवाच; कत्येव देवा याज्ञवल्क्येति । एक इति । ओमिति होवाच कतमे त्रयश्च त्री च शता त्रयश्च त्री च सहस्रति ॥ १॥ प्र. - अथ हैनं....पप्रच्छ**    इति । शकलस्यापत्यं शाकल्यः । विदग्धः समर्थम्मन्यः

इति यावत् । प्रश्नमेवाह - **कति देवा याज्ञवल्क्येति**    । किं संख्याका देवा इत्यर्थः ।

**स हैतयैव निविदा प्रतिपेदे । सः-**   एवं पृष्टो याज्ञवल्कयः **एतया**    - वक्ष्यमाणयैव

निविदा देवतासङ्ख्या **प्रतिपेदे**    - प्रत्यपादयत् । उक्तवानिति यावत् । तदेव व्याकरोति

**यावन्तो.....निविद्युच्यन्ते**    इति । वैश्वदेवस्य शास्रस्य **निविदि**    - निविन्नाम वैश्वदेवशस्रे

शस्यमानः देवतासङ्ख्यावाचकपदयुक्तमन्त्रविशेषः । तस्यां **निविदि**    यावन्तो देवाः

श्रूयन्ते, तावन्तो देवा इत्यर्थः । कियन्त तत्रोच्यन्ते इत्यत्राह - **त्रयश्च त्री च शता सहस्रेति । त्रयश्च त्री च शता**    - त्रयश्च त्रीणि शतानि इत्यर्थः । उभयत्र *सूपां सुलुक्*

(पा.सू.७-१-३९) इत्यादिना पूर्वसवर्णादेशः । त्र्यधिका त्रिशतीत्यर्थः । एवमुत्तरत्रापि ।

**त्रयश्च त्री च सहस्रा**    । त्र्यधिका त्रिसहस्रीति यावत् । उक्तमङ्गीकरोति शाकल्यः

ओमिति । उवाच । 'विदग्ध' इति शेषः । पुनरपि सूक्ष्मदृष्ट्या पृच्छति **कत्येव देवा याज्ञवल्क्येति**    । उत्तरमाह - **त्रयस्त्रिंशदिति**    । शाकल्योऽङ्गी करोति ओमिति । पुनरपि

सूक्ष्मदृष्ट्या पृच्छति **कत्येव**    । याज्ञवल्क्य उत्तरमाह **षडिति**    । अभ्युपगच्छति ॥

**ओमिति**    । एवमुत्तरत्रापि द्रष्टव्यम् । **अध्यर्ध**    इति । एक इति शेषः। अर्धाधिक एक

इत्यर्थः । शिष्टं स्पष्टम् । एवं देवता सङ्कोच विकासविषयां संख्यां पृष्ट्वा संख्येयस्वरूपं

पृच्छति शाकल्यः; **कतमे ते- सहस्रेति**    । पूर्ववदर्थ: ॥ १ ॥

**\[देवतासंख्याविवरणम्\]  स होवाच महिमान एवैषामेते त्रयस्त्रिंशत्त्वेव देवा इति कतमे ते त्रयस्त्रिशदिति । अष्टौ वसव: एकादशरुद्राः, द्वादशादित्यास्त एकस्त्रिंशत् इन्द्रश्चैव प्रजापतिश्च त्रयस्त्रिंशाविति ॥ २ ॥ प्र. - स होवाच**    इति । अत्र याज्ञवल्क्य उत्तरमाहेत्यर्थः । तदेवाह - **महिमान - - देवा इति । एषां**    - त्रयस्त्रिंशतो देवानामेते षडधिकत्रिशताधिकत्रिसहस्रभेदाः

**महिमान एव**    - गुणभूता इत्यर्थः । तथैव व्यासार्यै: *विरोधः कर्मणि* (ब्र.सू.१-३-२६)

इति सूत्रे उक्तम् । तस्मात् त्रयस्त्रिंशदेव देवा इत्यर्थः । पृच्छति *कतमे ते त्रयस्त्रिंशदिति* ।

उत्तरम् । **अष्टौ वसवः**    । स्पष्टम् **इन्द्रश्चैव प्रजापतिश्च त्रयस्त्रिंशाविति । त्रयस्त्रिंशतः**   

पूरणौ इत्यर्थः । इन्द्रो द्वात्रिंशः । प्रजापतिः त्रयस्त्रिंश इत्यर्थः ॥ २ ॥

**\[वसूनां विवरणम्\]  कतमे वसव इति? अग्निश्च पृथिवी च वायुश्चान्तरिक्षं च आदित्यश्च द्यौश्च चन्द्रमाश्च नक्षत्राणि च एते वसव एतेषु हीदं सर्वं वसु हितमिति तस्माद्वसव इति ॥ ३ ॥ प्र.**    - पुनः पृच्छति **कतमे वसव**    इति । अष्टौ वसव इत्युक्ता वसवः के इत्यर्थः ।

उत्तरम् । **अग्निश्च पृथिवी - - - वसवः**    । स्पष्टम् । उक्तानां वसुत्वमुपपादयति -

**एतेषु**    - - इति । यस्मात् **एतेषु**    - अग्नयादिषु सर्वमिदं वसुशब्दवाच्यं धनं **हितं -**   

निहितम् , **ते**    तस्मात् 'वसवः' इत्युच्यन्त इत्यर्थः । अस्मिन् प्रकरणे अग्निपृथिव्यादिशब्दाः

तत्तदभिमानिदेवता परा इति द्रष्टव्यम् ॥ ३ ॥

** \[रुद्रदेवतासङ्ख्या\]  कतमे रुद्रा इति दशेमे पुरुषे प्राणा आत्मैकादशस्ते यदस्माच्छरीरान्मर्त्या- दुत्क्रामन्त्यथरोदयन्ति तद्यद्रोदयन्ति तस्माद्बुद्रा इति ॥ ४ ॥ प्र.**    - पृच्छन्ति **कतमे रुद्रा**    इति । एकादश रुद्रा इत्युक्ता के इत्यर्थः । उत्तरं -

**दशमे पुरुषे प्राणा आत्मैकादशः**    । ज्ञानकर्मेन्दियाणि दश पुरुषस्थानानि - **दशमे**   

दशेमे इत्यर्थः । दशेमे पुरुषे इति पाठे स्पष्टोऽर्थः । एकादशं तु **आत्मा**   -मन इत्यर्थः ।

ते प्राणाः यदा अस्मात् **मर्त्यात्**    - मरणधर्मकात् शरीरादुत्क्रामन्ति, अथ तदा

म्रियमाणं पुरुषं रोदयन्तीति 'रुद्रा' इत्यर्थः ॥ ४ ॥

**\[आदित्य विशेषकथनम्\]  कतम आदित्या इति । द्वादश वै मासाः संवत्सरस्य एत आदित्या एते हीदँ सर्वमाददाना यन्ति ते यदिदँ सर्वमाददाना यन्ति तस्मादादित्या इति ॥ ५ ॥ प्र.**    - पृच्छति **कतम आदित्या इति**    । द्वादशादित्या इत्युक्ताः के इत्यर्थः । उत्तरं

**द्वादश वै- - - इति**    । स्पष्टम् । तेषामादित्यत्वमुपपादयति । **एते हीदं- - -इति।**   

एते हि मासा **इदम्**    - उत्पत्तिमतां जीवितं **सर्वमाददानाः**    अपहरन्तो यन्ति

गच्छन्ति । **तस्मादादित्या**    इत्यार्थः ॥ ५ ॥

**\[इन्द्रादिस्वरूपविशेषकथनम्\]  कतम इन्द्रःकतमः प्रजापतिरिति स्तनयित्नुरेवेन्द्रो यज्ञः प्रजा पतिरितिकतम: स्तनयित्नुरित्यशनिरिति कतमो यज्ञ इति पशव इति ॥ ६ ॥ प्र- कतम इन्द्रः कतम प्रजापतिः**    इति प्रश्नः । **स्तनयित्नुरेवेन्द्रो यज्ञः प्रजापतिः**    इत्युत्तरम् । **कतमः स्तनयित्नुः**    इति पुनः प्रश्नः । **अशनिः**    इत्युत्तरम् ।

**कतमो यज्ञ इति**    प्रश्नः । अत्रोत्तरम् **पशव**    इति। यज्ञ साधनत्वात् पशव एव यज्ञ

इत्युच्यन्ते इत्यर्थः ॥ ६ ॥

**\[षट्देवतास्वरूपकथनम्\]  कतमे षडिति । अग्निश्च पृथिवी च वायुश्चान्तरिक्षञ्च आदित्यश्च द्यौश्च । एते षट् । एते ही सर्वगँ षडिति ॥ ७ ॥ प्र- कतमे षडिति**    प्रश्नः । षडित्युक्ता देवा के इत्यर्थः । एवमग्रेऽपि । उत्तरम् ।

**अग्निश्च पृथिवी च वायुश्चान्तरिक्षं च आदित्यश्च द्यौश्च एते घडेते हीदं सर्वं षडिति**    । उक्तमिदं सर्वम् एते षट् । एते अग्नयादयः । अत एव एते षडित्यर्थः ॥ ७ ॥

**\[देवतात्रयस्वरूपकथनम्\]  कतमे ते त्रयो देवा इति । इम एव त्रयो लोकाः । एषु हि इमे सर्वे देवा इति । कतमौ तौ द्वौ देवाविति । अन्नञ्चैव प्राणश्चेति । कतमोऽध्यर्ध इति । योऽयं पवत इति ॥८॥ प्र. - कतमे ते त्रयो देवा**    इति प्रश्नः । उत्तरम् **इमे एब त्रयो लोकाः देवा इति**    । सर्वदेवाश्रयत्वात् त्रय एव लोका देवा इत्यर्थः । प्रश्न: **कतमौ तौ द्वौ देवौ**   

इति । उत्तरम् **अन्नञ्चैव प्राणश्चेति**    । कतमोऽध्यर्ध इति प्रश्नः । उत्तरं **योऽयं पवत**   

इति । वायुरेब इत्यर्थः ॥ ८ ॥

**\[अध्यर्धस्वरूपविवरणम्\]  तवाहुर्यदयमेक एवेव पवते अथ कथमध्यर्ध इति । यदिदमस्मिन्निदै सर्वमध्यारध्यात् तेनाध्यर्ध इति । कतम एको देव इति । प्राण इति । स ब्रह्म त्पवित्याचक्षते ॥ ५ ॥ प्र. - तदाहुर्यदयमेक - - - इति । यत्**    - यस्मादयं वायुरेक एव पवते, तत्

कथमिवाध्यर्ध इति शङ्कायाम् एवमुत्तरमाहुरित्यर्थः । तदेवोत्तरमाह **यदिदमस्मिन् - - इति । अध्यार्ध्नोत्**    । *ऋधु वृद्धौ* (धा.पा.१२४६) अधिकवृद्धिं यस्मिन् वायाविदं जगत्

प्राप्तम् । तेनायं वायुरध्यर्ध इत्युच्यत इत्यर्थः । **कतम एको देव इति**    प्रश्न: । उत्तरं प्राण

इति । ननु प्राणः पवमान पर्यायः । स च अध्यर्ध इत्युक्तः कथमेक इत्युच्यत इत्यत्राह - **स ब्रह्म त्यदित्याचक्षते**    । अत्र **प्राणशब्देन, त्यत्**    - अन्यत् सर्व विलक्षणं ब्रह्मेति यदाहु:,

तदेवोच्यत इत्यर्थः । ततश्च ब्रह्मणो महिमानः सर्वे देवा इति पर्यवसितोऽर्यः ॥ १ ॥

**\[एकस्यैव प्राणस्य अष्टविधभेदः\]  पृथिव्येव यस्यायतनमग्निर्लोको मनोज्योतिः । यो वै तं पुरुषं विद्यात् सर्वस्यात्मनः परायणम्। स वै वेदिता स्याद्याज्ञवल्क्य । वेद वा अहं तं पुरुषँ सर्वस्य आत्मन: परायणम्, यमात्थ । य एवायँ शारीरः पुरुषः स एषः । यदैव शाकल्य तस्य का देवतेति । अमृतमिति होवाच ॥ १० ॥ प्र.**    - शाकल्यः पृच्छति - **पृथिव्येव - - - याज्ञवल्क्य**    । यस्य पृथिव्येव

**आयतनम्**    - आधारः । शरीरमिति यावत् । यस्याग्निलोकः । लोक्यते अनेनेति **लोकः**    ।

दर्शनसाधनम् इत्यर्थः । अग्निना हि पश्यति । **मनोज्योतिः**    । मन एव ज्योतिः सङ्कल्प-

विकल्पादिकार्यकारि यस्य सः **मनोज्योतिः**    । पृथिव्यायतनकत्वेनाग्निदर्शनसाधनकत्वेन

मनसा सङ्कल्पयितृत्वेन च सर्वात्मनां सर्वजीवानां परायणः परमप्राप्यभूतः पुरुषशब्दितः

परमात्मा वेद्य इति सिद्धम् । तत्र कीदृशविशेषणविशिष्टः परमात्मा पृथिव्यायतनकत्वेन

अग्निदर्शनसाधनकत्वेन मनसा सङ्कल्पयितृत्वेन च ध्यातव्य इति प्रश्नस्य फलितार्थः ।

ईदृशः परमात्मा पृथिव्यायतनकत्वादिना ज्ञातव्य इति यो ज्ञाता, स एव ज्ञाता हे

याज्ञवल्क्य। नान्य इत्यर्थः । एवमुक्तो याज्ञवल्क्य आह - **वेद वा - - - यमात्थ । वैशब्द**   

एवार्थः । अहं सर्वस्यात्मनः परायणं पृथिव्याद्यायतनकत्वादिना उपास्यं यं त्वं वदसि,

तमहं जानाम्येव इत्यर्थः । कोऽसावित्यत्राह - **य एवायं शारीरः पुरुषः स एषः । शारीरः**    - जीवः । तदन्तर्यामीति यावत् । यद्वा **शारीरः-**    जगच्छरीरकः । ततश्च

जगच्छरीरकत्वविशिष्टः सर्वात्मपरायणभूतः पुरुषशब्दितः परमात्मा पृथिव्यायतनकत्वादिना

ध्यातव्य इत्यर्थः । एवं तस्योत्तरमुक्त्वा अस्मिन् विषये ज्ञेयं विशेषणान्तरं याज्ञवल्क्यः

स्वयं पृच्छति - **वदैव शाकल्यः तस्य का देवतेति**    । तस्य पृथिव्यायतनत्वादिवेदितुः

उपास्य देवता का, पुनरपि किङ्गणविशिष्टा किंरूपविशिष्टा ध्यातव्या । तत् शाकल्य!

त्वं वद इत्यर्थः । उत्तरमाह **शाकल्यः अमृतमिति**    । अमृतमिति संज्ञया अमृतत्व-

गुणेन वा विशिष्टा ध्यातव्या इत्यर्थः । *स त आत्माऽन्तर्याम्यमृत:* इति अन्तर्यामिण:

अमृतत्वावेदनादिति द्रष्टव्यम् । यद्वा याज्ञवल्क्य आह - **वदैव शाकल्य**    इति । हे शाकल्य!

**वदैव**    - पृच्छैव । यत् प्रष्टव्यम्, तत् सर्वं पृच्छ इत्यर्थः । **तस्य का देवता इति**   

शाकल्यप्रश्नः । **अमृतमिति**    याज्ञवल्क्यस्योत्तरम् । एवमु**त्तरत्रापि द्रष्टव्यम् ॥ १० ॥  काम एव यस्यायतनं हृदयं लोको मनोज्योतिः । यो वै तं पुरुषं विद्यात् सर्बस्यात्मनः परायणम्, स वै वेदिता स्याद्याज्ञवल्क्य । वेद वा अहं तं पुरुषँ सर्वस्यात्मनः परायणम्, यमात्थ । य एवायं काममयः पुरुषः स एषः । वदैव शाकल्य तस्य का देवतेति । स्रिय इति होवाच ॥ ११ ॥ प्र. - काम एव यस्यायतनम् । काममय**    इति । काम शरीरक इत्यर्थः ।

**स्रिय इति होवाच**    इति । **स्रि**   संज्ञकतया ध्यातव्य इत्यर्थः ॥ ११ ॥

**रूपाण्येव यस्यायतनं चक्षुर्लोको मनोज्योतिर्यो वै तं पुरुषं विद्यात्सर्वस्यात्मनः परायणँ स वै वेदिता स्याद्याज्ञवल्क्य वेद वा अहं तं पुरुषँ सर्वस्यात्मनः परायणं यमात्थ य एवासावादित्ये पुरुषः स एष वदैव शाकल्य तस्य का देवतेति सत्यमिति होवाच ॥ १२ ॥ प्र- रूपाण्येव यस्यायतनम् - - सत्यमिति होवाच**    इति । *तद्यत् सत्यमसौ*

*स आदित्यो य एष एतस्मिन् मण्डले पुरुषः* इति श्रुतेरिति भावः ॥ १२ ॥

** आकाश एव यस्यायतनं श्रोत्रं लोको मनोज्योतिः । यो वै तं पुरुषं विद्यात् सर्वस्यात्मनः परायणम्, स वै वेदिता स्याद्याज्ञवल्क्य । वेद वा अहं तं पुरुष सर्वस्य आत्मनः परायणम्, यमात्थ । य एवायं श्रोत्रः प्रातिश्रुत्कः पुरुषः, स एषः । वदैव शाकल्य तस्य का देवतेति । दिश इति होवाच ॥ ३ ॥ प्र- आकाश एव यस्यायतनम् । श्रोत्रः प्रातिश्रुत्कः इति । प्रातिश्रुत्कः**    -

प्रतिध्वनिविशिष्टः । **श्रोत्रः**    - श्रोत्रेण अनुभूयमानः । श्रोत्रानुभूयमानत्वञ्च परमात्मनः

प्रतिध्वनिद्वारा द्रष्टव्यम् । **दिश इति होवाच**    इति । दिक्च्छरीरकः दिङ्नामको वा

उपास्य इत्यर्थः ॥ १३ ॥

**तम एव यस्यायतनं हृदयं लोको मनोज्योतिः । यो वै तं पुरुषं विद्यात् सर्वस्यात्मनः परायणम्, स वै वेदितास्याद्याज्ञवल्क्य । वेद वा अहं तं पुरुषं सर्वस्य आत्मनः परायणम्, यमात्थ । य एवायं छायामयः पुरुषः, स एषः । वदैव शाकल्य तस्य का देवतेति । मृत्युरिति होवाच ॥ १४ ॥ प्र. तम एव यस्यायतनम् । छायामय:**    - छायाशरीरकः इत्यर्थः । **मृत्युरिति होवाच**    इति । मृत्युसंज्ञिक इत्यर्थः । बालाक्यजातशत्रुसंवादे छायापुरुषे *मृत्युरिति वा*

*अहमेवमुपास* इति दर्शनादिति भावः ॥ १४ ॥

**रूपाण्येव यस्यायतनं चक्षुर्लोको मनोज्योतिः । यो वै तं पुरुषं विद्यात् सर्वस्यात्मनः परायणम् स वै वेदिता स्याद्याज्ञवल्क्य । वेद वा अहं तं पुरुषं सर्वस्यात्मनः परायणम्, यमात्थ । य एवायमादर्शे पुरुषः स एषः । वदैव शाकल्य तस्य का देवतेति । असुरिति होवाच ॥ १५ ॥ प्र.- रूपाण्येव यस्यायतनम्**    - पूर्वमादित्यपुरुषे रूपसामान्यमुक्तम् इह तु

तद्विशेष इति भिदा । **असुरिति होवाच**    इति । बालाकिब्राह्मणे प्रातिश्रुत्कपुरुषे असुत्वमुक्तम्

इह तु आदर्शपुरुषे असुत्वम् । तत्र आदर्शपुरुषे रोचिष्णुत्वमुक्तम् ; विधाभेदसम्भवादिति

द्रष्टव्यम् । इयांस्तु विशेषः - बालाकिब्राह्मणे ब्रह्मलिङ्गाभावात् तत्रत्यपुरुषशब्दो न

ब्रह्मपर्यन्तः । इह तु सर्वात्मत्वपरायणत्वादिरुपब्रह्मलिङ्गात् ब्रह्मपर्यन्तः इति विवेकः ।

केचित्तु बालाकि ब्राह्मण इव अत्रत्यपुरुषशब्दानामपि ब्रह्मपर्यन्तत्वं नाभ्युपगच्छन्ति ।

उभयथापि न विरोध: ॥ १५ ॥

**आप एव यस्यायतनँ हृदयं लोको मनो ज्योतिः। यो वै तं पुरुषं विद्यात्सर्वस्यात्मनः परायणँ स वै वेदिता स्याद्याज्ञवल्क्य । वेद वा अहं तं पुरुषं सर्वस्यात्मनः परायणं यमात्थ । य एवायमप्सु पुरुषः स एषः वदैव शाकल्य तस्य का देवतेति । वरुण इति होवाच ॥ १६ ॥ प्र. - आप एव यस्यायतनम्**    । य एवायम् **अप्सु पुरुषः**    - अप्छरीरक

इत्यर्थः । **वरुण इति होवाच**    इति । वरुण नामक इत्यर्थः ॥ १६ ॥

** रेत एव यस्यायतनं हृदयं लोको मनोज्योतिः । यो वै तं पुरुषं विद्यात् सर्वस्यात्मनः परायणम्, स वै वेदिता स्याद्याज्ञवल्क्य । वेद वा अहं तं पुरुषं सर्वस्यात्मनः परायणम्, यमात्थ । य एवायं पुत्रमयः पुरुषः, स एषः वदैव शाकल्य तस्य का देवतेति । प्रजापतिरिति होवाच ॥ १७ ॥**   

**प्र. - रेत एव यस्यायतनम्**    - स्पष्टम् । उक्ताष्टपुरुषेषु मनोज्योतिष्ट्वं सर्वत्राऽनुगतम्;

आयतनानां लोकानां धर्माणाञ्च भेदः ॥ १७ ॥

**शाकल्येति होवाच याज्ञवल्क्यः। त्वाँ स्विदिमे ब्राह्मणाः अङ्गारावक्षयणकृता३**   

**इति ॥ १८ ॥**   

**प्र.- शाकल्येति होवाच याज्ञवल्क्यः**    । एवं प्रतिवादकुपितो याज्ञवल्क्यः

शाकल्येति सम्बोध्य तमुवाच इत्यर्थः । तदेवाह - **त्वां स्विदिमे**    इति । स्विदिति वितर्के ।

इमे नूनं ब्राह्मणाः स्वयं मत्प्रतिवादे भीतास्सन्तः, **अङ्गारावक्षयणम्**    - अङ्गाराः

**अवक्षीयन्ते**    - गृहयन्ते येन पात्रेण तदङ्गारातक्षयणम् - तन्नूनं त्वाम् **अकृत**    - कृतवन्तः

ब्राह्मणाः त्वं तु न बुध्यसे आत्मानं मया दह्यमानमित्यभिप्रायः ॥ १८ ॥

**\[सदेव सप्रतिष्ठदिकप्रश्नः\]**   

****

**याज्ञवल्क्येति होवाच शाकल्य यदिदं कुरुपाञ्चालानां ब्राह्मणानत्यवादी:**   

**किं ब्रह्म विद्वानिति? दिशो वेद सदेवाः सप्रतिष्ठा इति यदिशो वेत्थ सदेवाः**   

**सप्रतिष्ठाः ॥ १९ ॥**   

**प्र.-याज्ञवल्क्येति होवाच शाकल्यः**    । **उवाच**    -अत्रोत्तरमाह इत्यर्थ:।

किमिति? **यदिदं - - -सप्रतिष्ठाः**    । कुरुपाञ्चालान् इमान् सर्वान् विदुषः - **अत्यवादी**   :

अत्युक्तवानसि अधिक्षिप्तवानसि किल, स्वयं भीताः त्वामङ्गवारावक्षयणं कृतवन्त इति । **किं**   

**ब्रह्मविद्वान्**    इति । कीदृशब्रह्मविधावानिति हेतोरेवमधिक्षिपसि ब्राह्मणान् । अहं तु

दिशः तदधिष्ठातृदेवताश्च तत्प्रतिष्ठाश्च **इति'**    - एवम्प्रकारेण जाने । त्वमप्यहमिव

दिशो देवताः तत्प्रतिष्ठाश्च यदि वेत्सि तर्हि, पृच्छामि वदेत्यर्थः ॥ १९ ॥

**\[प्राचीदिकस्थदेवता तत्प्रतिष्ठा च\]**   

****

**किन्देवतोऽस्यां प्राच्यां दिश्यसीति । आदित्यदेवत इति । स आदित्यः कस्मिन्**   

**प्रतिष्ठित इति चक्षुषीति । कस्मिन्नु चक्षुः प्रतिष्ठितमिति । रूपेष्विति । चक्षुषा हि**   

**रूपाणि पश्यति । कस्मिन्नु रूपाणि प्रतिष्ठितानीति । हृदय इति होवाच; यस्मात्**   

**हृदयेन हि रूपाणि सर्वोलोको जानाति । तस्मात् हृदये ह्येव रूपाणि प्रतिष्ठितानि**   

**भवन्तीति । एवमेवैतद्याज्ञवल्क्य ॥ २० ॥**   

**प्र.**    - इत्युक्त्वा, तर्हि पृच्छेत्युक्तः शाकल्यः पृच्छति - **किन्देवतोऽस्यां प्राच्या**   

**दिश्यसीति**    । अस्यां प्राच्यां दिशि किन्देवतः त्वमसि? का देवता यस्य सः किन्देवतः ।

प्राग्दिगधिष्ठातृत्वेन का देवतामुपास्स इत्यर्थः । याज्ञवल्क्य उत्तरमाह - **आदित्यदेवत**   

**इति**    । आदित्यो देवता यस्य सः आदित्यदेवतः । **प्राच्यां दिशि**    अधिष्ठातृत्वेनादित्यमहमुपासे

इत्यर्थः । शाकल्यः पृच्छति - **स आदित्यः कस्मिन् प्रतिष्ठित इति**    । उत्तरं चक्षुषीति ।

प्रतिष्ठित इत्यनुषङ्गः । पुनः पृच्छति । **कस्मिन्नु चक्षुः प्रतिष्ठितमिति**    । उत्तरं रूपेष्विति ।

तत्रोपपत्तिमाह - **चक्षुषा हि रूपाणि पश्यति । हि**    - यस्मात् चक्षुषा रूपाणि पश्यति,

अतः चक्षुःस्वविषये प्रतिष्ठितमित्यर्थः पृच्छति - **कस्मिन्नु रूपाणि प्रतिष्ठितानीति ।**   

उत्तरं हृदय इति होवाच । तत्रोपपत्तिमाह - **हृदयेन हि- - । हि**    यस्माल्लोको

हृदयेनैव रूपाणि जानाति, तस्मात्, **हृदये हयेव रूपाणि प्रतिष्ठितानि भवन्ति**    ।

अन्तःकरण एव वासनात्मना प्रतिष्ठितानि भवन्तीत्यर्थः । उक्तमङ्गीकरोति एवमेवैत-

द्याज्ञवल्क्य ॥ २० ॥

**\[दक्षिणदिक्स्थदेवता तत्प्रतिष्ठा च\]**   

****

**किन्देवतोऽस्यां दक्षिणायां दिश्यसीति । यमदेवत इति । स यमः कस्मिन्**   

**प्रतिष्ठित इति । यज्ञ इति कस्मिन्नु यज्ञः प्रतिष्ठित इति? दक्षिणायामिति कस्मिन्नु**   

**दक्षिणा प्रतिष्ठितेति । श्रद्धायामिति यदा ह्येव श्रद्धत्तेऽथ दक्षिणां ददाति श्रद्धायाँ**   

**ह्येवदक्षिणा प्रतिष्ठितेति । कस्मिन्नु श्रद्धा प्रतिष्ठितेति । हृदय इति होवाच; हृदयेन हि**   

**श्रद्धां जानाति हृदये ह्येव श्रद्धा प्रतिष्ठिता भवतीति । एवमेवैतद्याज्ञवल्क्य ॥ २१ ॥**   

**प्र.**    - अथान्यत् पृच्छति **किन्देवतो - - - दिश्यसीति**    पूर्ववदर्थः । उत्तरमाह -

**यमदेवत इति**    । पृच्छति **स यमः कस्मिन् प्रतिष्ठित इति**    । उत्तरं **दक्षिणायामिति ।**   

**कस्मिन्नु दक्षिणा प्रतिष्ठिता इति**    प्रश्नः । श्रद्धायामित्युत्तरम् तत्रोपपत्तिमाह - **यदा**   

**ह्येव - - प्रतिष्ठितेति**    । यदा श्रद्धा जायते, तदैव दक्षिणां ददाति । अतः श्रद्धायामेव

दक्षिणा प्रतिष्ठिता इत्यर्थः । पृच्छति **कस्मिन्नु श्रद्धा प्रतिष्ठितेति हृदय इति होवाच**    ।

उत्तरमिति शेषः । तत्रोपपत्तिमाह **हृदयेन हि**    - हृदयेन **हि**    - यस्मात् **श्रद्धां जानाति**   

करोति; **अतो हृद्येव श्रद्धा प्रतिष्ठिता भवतीत्यर्थः**    । एवमेवैतद्याज्ञवल्क्यः ।

पूर्ववत् ॥ २१ ॥

**\[प्रतीचीदिक्स्थदेवता तत्प्रतिष्ठा च\]**   

****

**किं देवतोऽस्यां प्रतीच्या दिश्यसीति । वरुण देवत इति । स वरुणः**   

**कस्मिन् प्रतिष्ठित इति? अप्स्विति । कस्मिन्नु आप: प्रतिष्ठता इति? रेतसीति**   

**कस्मिनु रेत: प्रतिष्ठितमिति? हृदय इति तस्मादपि प्रतिरूपं जातमाहुर्हृदयादिव**   

**सृप्तो हृदयादिव निर्मित इति हृदये ह्येव रेत: प्रतिष्ठितं भवतीति । एवमेवैत-**   

**द्याज्ञवल्क्य ॥ २२ ॥**   

**प्र.-**    अन्यत् पृच्छति - **किन्देवतोऽस्यां प्रतीच्यां दिश्यस्तीति**    । उत्तरं **वरुण**   

**देवत**    इति । **स वरुणः कस्मिन्, प्रतीष्ठित**    इति प्रश्न: । अप्सु इत्युत्तरम् ।

**कस्मिन्न्वापः प्रतिष्ठिता**    इति प्रश्नः । रेतसीत्युत्तरम् । **कस्मिन्नु रेत: प्रतिष्ठितम्**    इति

प्रश्नः । **हृदय**    इत्युत्तरम् । तत्रोपपत्तिमाह - **तस्मादपि - निर्मित**    इति । यस्माज्जातं

पितुः **प्रतिरूपं**    पितृसदृश संस्यानं पुत्रं जनाः पितुर्हृदयान्निर्गत इव वर्तते; पितुहृदयान्निमित

इव वर्तते अयं कुमार इत्याहुः - अतो हृदय एव पुत्रपरिणामि रेत: प्रतिष्ठितमित्यर्थः ।

उत्तमङ्गीकरोति शाकल्यः एवमेवैतद्याज्ञवल्क्य ॥ २२ ॥

**\[उदीचीदिकस्थदेवता प्रतिष्ठा च\]**   

****

**किन्देवतोऽस्यामुदीच्या दिश्यसीति? सोमदेवत इति । स सोमः कस्मिन्**   

**प्रतिष्ठित इति । दीक्षायामिति। कस्मिन्नु दीक्षा प्रतिष्ठितेति । सत्य इति तस्मादपि**   

**दीक्षितमाहुः सत्यं वदेति, सत्ये ह्येव दीक्षा प्रतिष्ठितेति । कस्मिन्नु सत्यं प्रतिष्ठितमिति?**   

**हृदय इति होवाच, हृदयेन हि सत्यं जानाति, हृदये ह्येव सत्यं प्रतिष्ठितं भवतीति ।**   

**एवमेवैतद्याज्ञवल्क्य ॥ २३ ॥**   

**प्र.**    - अन्यत् पृच्छति **किन्दबतोऽस्यामुदीच्या दिश्यसीति । सोमदेवत**   

इत्युत्तरम् । **स सोमः कस्मिन् प्रतिष्ठित**    इति प्रश्नः । दीक्षायामित्युत्तरम् । **कस्मिन्नु**   

**दीक्षा**    प्रतिष्ठिता इति प्रश्नः । **सत्यं**    इत्युत्तरम् । तत्रोपपत्तिमाह - **तस्यादपि दीक्षितम्**   

यस्मात् दीक्षितं सत्यं वदेति दीक्षा सिद्ध्यै तद्याजकाः शिक्षमाणा आतु, तस्मात् सत्ये

ह्येव दीक्षा प्रतिष्ठिता इत्यर्थ: । **कस्मिन्नु सत्यं प्रतिष्ठित**   मिति प्रश्नः । उत्तर **हृदय**    इति ।

तदुपपादयति हृदयेन हि । अङ्गीकरोति एवमेवैतद्याज्ञवल्क्य ॥ २३ ॥

**\[ऊर्ध्वस्थदेवता तत्प्रतिष्ठा च\]**   

****

**किन्देवतोऽस्यां ध्रुबायां दिश्यसीत्यग्निदेवत इति योऽग्नि: कस्मिन्प्रतिष्ठित इति**   

**वाचीति कस्मिन्नु वाक् प्रतिष्ठितेति हृदय इति कस्मिन्नु हृदयं प्रतिष्ठितमिति ॥ २४ ॥**   

**प्र.**    - पृच्छति - **किन्देवतोऽस्यां ध्रुवायां दिश्यसीति**    । स्वलौकापेक्षया

भूमेध्रुवत्वात् भूमिरूपा अधो दिक् ध्रुवा इत्युच्यते । उत्तरम् **अग्निदेवत**    इति । **सोऽग्निः**   

**कस्मिन् प्रतिष्ठित**    इति प्रश्नः । उत्तरं **वाचीति**    । **कस्मिन्नु वाक् प्रतिष्ठितेति**    प्रश्नः

**हृदय**    इत्युत्तरम् । पुनः पृच्छति **कस्मिन्नु हृदयं प्रतिष्ठितमिति**    । एवं सर्वं दिग्देवताना

प्रतिष्ठाभूतं हृदयं क्व प्रतिष्ठितमित्यर्थः ॥ २४ ॥

**\[हृदयाधिष्ठानकथनम्\]**   

****

**अहल्लिकेति होवाच याज्ञवल्क्यो यत्रैतदन्यत्रास्मन्मन्यासै यद्ध्येतदन्यत्रास्मत्**   

**स्यात्, श्वानो वै न दद्युः वयाँसि वैनद्विमन्थीरन्निति ॥ २५ ॥**   

**प्र.-अहल्लिकेति होवाच याज्ञवल्क्यः**    । अहल्लिकेत्युक्त्वा याज्ञवलक्य

उत्तरमाहेत्यर्थः । अहल्लिक' इति शाकल्यस्य नामान्तरमिति कचित् । *अहल्लिकः षण्डः ।*

*कोपादेवं शाकल्यं याज्ञवल्क्यो ब्रूते* इति केचित् । **यत्रैतदन्यत्र - - - विमधीरन् इति ।**   

**अस्मत्**    - अस्माच्छरीरात् इत्यर्थः । यद्वा - अस्मिदिति पञ्चमी बहुवचनान्तोऽस्मच्छब्दो

द्रष्टव्यः । **अस्मत्**    - अस्मत्तः इत्यर्थः। अस्माच्छरीरादन्यत्र यत्र नाप्येतद्धदयं प्रतिष्ठितमिति

किल **मन्यासै**   - मन्यसे । यद्येतत् हृदयम् **अस्मत्**    - अस्मत्तोऽन्यत्र गच्छेत् तदा

**एनत्**    - इदं शरीरं श्वानो वा **अद्युः**    - भक्षयेयुः; **वयांसि**    - पक्षिणो वा **विमधीरन्**    -

लोडयेयुः । तस्मात् शरीरस्य मध्ये हृदयं प्रतिष्ठितमित्यर्थः । अभेदोपचाराच्छरीरमेवास्मत्

इत्युक्तमिति द्रष्टव्यम् ॥ २५ ॥

**\[हदयशरीरयोरधिष्ठानकथनम्\]**   

****

**कस्मिन्नु त्वं चात्मा च प्रतिष्ठितौ स्थ इति । प्राण इति । कस्मिन्नु प्राण:**   

**प्रतिष्ठित इति । अपान इति । कस्मिन्नु अपान: प्रतिष्ठित इति । व्यान इति ।**   

**कस्मिन्नु व्यानः प्रतिष्ठित इति । उदान इति । कस्मिन्नु दानः प्रतिष्ठित इति ।**   

**समान इति ।**   

**स एष नेति नेतित्यात्मा अंगृह्यो न हि गृह्यते; अशीर्यो न हि शीर्यते;**   

**असङ्गो न हि सज़्ज्यते; असितो न व्यथते, न रिष्यति । एतान्याष्टावायतनान्यष्टौ**   

**लोका अष्टौ देवा अष्टौ पुरुषाः; स यस्तान् पुरुषानिरूह्य प्रत्यूह्यात्यक्रामत्, तं**   

**त्वौपनिषदं पुरुषं पृच्छामि; तं चेन्मे न विवक्ष्यसि, मूर्धा ते विपतिष्यतीति । तँ**   

**ह न मेने शाकल्य । तस्य ह मूर्धा विपपात । अपि हास्य परिमोषिणोऽस्थीन्य-**   

**पजह्नुरन्यन्मन्यमानाः ॥ २६ ॥**   

**प्र.**    - पुनः पृच्छति **कस्मिन्नु ....स्थ**    इति । हृदयप्रतिष्ठाधारभूतस्त्वं - अस्मदिति

त्वयोक्तं शरीरञ्च - **आत्मा च -**    आत्मशब्देनात्र हृदयमुच्यते । त्वच्छरीरं त्वद्धृदयञ्च -

कस्मिन् प्रतिष्ठितौ इत्यर्थः । **स्थः**    इति अस्तेर्मध्यमपुरुषद्विवचनम् । उत्तरं **प्राण**    इति ।

प्राणाधीनप्रतिष्ठात्त्वाच्छरीरमनसोरिति भावः । एवमुत्तरत्रापि द्रष्टव्यम् । **कस्मिन्नु प्राण:**   

**प्रतिष्ठित इति**    प्रश्नः । **अपान**    इत्युत्तरम् । कस्मिन्नु अपानः प्रतिष्ठित इति प्रश्नः ।

व्यान इत्युत्तरम् । **कस्मिन्नु व्यानः प्रतिष्ठित इति**    प्रश्नः । **उदान**    इत्युत्तरम् । **कस्मिनुदान:**   

**प्रतिष्ठित इति**    प्रश्नः । **समान**    इत्युत्तरम् ।

एवं प्रश्नप्रतिवचनपरम्परायां परिसमाप्तायां तूष्णीम्भूते शाकल्ये समानप्रतिष्ठा-

धारप्रश्चस्य ते न कृतत्वाभावात् तमसौ न वेत्तीति निश्चित्य याज्ञवल्क्यः समानप्रतिष्ठाधारं

स्वयं शाकल्यं पृच्छति तमेव समानप्रतिष्ठाधारं विशिनष्टि **स एष नेति नेत्यात्मा । स**   

**एषः**    - उक्तसमानप्रतिष्ठाधारभूतः । *अथात आदेशो नेति नेति* इति निर्दिष्टो य आत्मा,

**स एषः**    - समान प्रतिष्ठाधारभूत इत्यर्थः । **अगृह्यो न हि गृह्यते**    । इन्द्रियग्रहणायोग्यत्वात्

इन्द्रियेण न गृह्यते । **अशीर्यो न हि शीर्यते**    । विशरणयोग्यावयवशून्यत्वात् न शीर्यते ।

**असङ्गो न हि सज्यते**    । निर्लेपत्वात् पापफलं नानुभवतीत्यर्थः । **असितो न व्यथते**   

**न रिष्यति**    । असितः *षिञ् बन्धने* (धा.पा.१२४९)। कर्मबन्धशून्यत्वादेव

सर्वदेहान्तर्गतोऽपि न **व्यथते न**    शोचति, **न रिष्यति**    न हिंस्यते वेत्यर्थः । एतादृर्शं

समानप्रतिष्ठाधारभूतं याज्ञवल्क्यो मनसि निधाय, एतं शाकल्यो न वेत्तीति निश्चित्य

पृच्छति । **एतान्यष्टो - - पुरुषाः**    । यानि प्रागुक्तानि पृथिव्यादीन्यष्टावायतनानि,

अग्नयाद्या अष्टौ लोकाः, अमृताधा अष्टौ देवाः, शरीराद्या अष्टौ देवाः, शारीराधा अष्टौ

पुरुषा:; स य:-प्रसिद्धः पुरुषः एतान् पुरुषान् निरुह्य प्रत्यूह्य अत्यक्रामत् - अत्र

पुरुषान् इत्युपलक्षणम् । आयतनलोकदेवादीनित्यपि द्रष्टव्यम्। एतान् **निरूह्य प्रत्यूह्य**   

सम्यनिर्धारणार्थो निरूहः । प्रतिव्यक्तयूहः प्रत्यूहः । आयतनदेवलोकपुरुषान् - प्रतिव्यक्ति

त**र्के**   ण तत्तत्स्वरूपं निर्धार्यः तान् सर्वान् योऽत्यक्रामत् । यः पुरुषः **अत्यक्रामत्-**   

सकलकार्यवर्गविलक्षणत्वेन निश्चित इत्यर्थः । यद्यपि अतिक्रमणकर्तृत्वमौपनिषदात्मगतम्।

निरूहप्रत्यूहकर्तृत्वं तु पुरुषगतम्, तथापि ण्यर्थगर्भतया य ऊहयित्वा अत्यक्रामत्

इत्युक्तौ न विरोध इति द्रष्टव्यम् । ऊहविषयस्य परमात्मन: ऊहयितृत्वसंभवात् । अतिक्रमणं

नाम, इदं वा परमिदं वा परमिति संशयविषयतातिक्रमणात्। तञ्च परमात्मकर्तृकं

सम्भवतीति द्रष्टव्यम् - **तं त्वोपनिषदं पुरुषं पृच्छामि । तं**    - सर्वविलक्षणम्

**औपनिषदम्**    - उपनिषदेकसमधिगम्यं त्वा पृच्छामि ; तं चेन्मे न विवक्ष्यसि, तर्हि मूर्धा

ते विपतिष्यतीति याज्ञवल्क्यः शाकल्यं शशाप इत्यर्थः । सूत्रितञ्च परमपुरुषस्यैपनिषदत्वं

भगवता बादरायणेनः शास्त्रयोनित्वात् (ब्र.सू.१-१-२) इति ।

तत्र ह्यधिकरणे - अङ्कुरादिकं सकर्तृकं कार्यत्वात् इत्यनुमानसिद्धेश्वरानुवादितया

न वेदान्तवाक्यं तत्र प्रमाणम् । अतो वेदान्तन्यायग्रथनात्मकमीमांसाशास्त्रम् अनारम्भणीयम्।

न च ईश्वरमनुमानसिद्धमनूद्य वेदान्तै: जगदुपादानत्वादिकं बोध्यताम् । अत: शास्रमारभ्यताम्

इति वाच्यम् - कार्यत्वस्य उपादानभिन्नकर्तृकत्वेन व्याप्ततया अभिन्ननिमित्तोपादानत्व-

प्रतिपादकवेदान्तवाक्यस्य घर्मिग्राहकानुमानजातीयनिमित्तोपादानभेदवाह्यनुमानबाधितत्वात्।

अतो न वेदान्तवाक्यं ब्रह्मणि प्रमाणमिति प्राप्ते उच्यते - *शास्त्रयोनित्वात्* (ब्र.सू.१-१-२)

आस्त्रं योनिः प्रमाणं यस्य तत् शास्रयोनिः, तत्वात्। शास्रैकसमधिगम्यत्वात् वेदान्तानां

प्रामाण्यमस्तीत्यर्थः । कार्यत्वेन हेतुना सकर्तृकत्वसाधने, तेनैव हेतुना गुणत्रयवश्यकर्तृकत्व-

शरीरजन्यत्वादेरपि प्रसङ्गात् । प्रासादादिविपुलकार्यस्य अनेककर्तृकत्वदर्शनेन क्षित्यादि-

कार्यस्यापि तथात्वप्रसङ्गाच्च । ईश्वरस्य नित्यकृत्यभ्युपगमे तदद्वारा हेतुभूतयोनिच्छयो:

ईश्वरे असिद्धिप्रसङ्गेन ज्ञानेच्छाप्रयत्नलक्षणगुणत्रयाश्रयेश्वरासिद्धिप्रसङ्गात् । अतः शास्रैक-

समधिगम्येश्वरस्वरूपोपादानत्वप्रतिपादकवेदान्तभागस्य नानुपपत्तिः।

**\[शिष्टापरिग्रहाधिकरणविचारः\]**   

****

अत एव सांख्यपक्षस्याप्रतिष्ठिततर्कमूलत्वेन यथा आभासत्वम्, एवं कणभक्षा-

क्षपादक्षपणकबौद्धपक्षाणां परमाणुकारणत्वपक्षपातिनां शुष्कतर्कमूलत्वात् वैदिक-

परिग्रहशून्यत्वाच्च नादरणीयत्वमिति स्मृतिपादे, *एतेन शिष्टापरिग्रहा अपि व्याख्याता:*

(ब्र.सू.२.१.१३) इत्यधिकरणे निर्णीतम् । **शिष्टाः**    - परिशिष्टाः । ते च ते अपरिग्रहाश्च

शिष्टपरिग्रहाः । **अवशिष्टाः**    - वैदिकपरिग्रहशून्या: कणभुगादिपक्षाः एतेन सांख्यपक्षदूषणेनैव

दुष्टत्वेन व्याख्याता इति सूत्रार्थः ।

**\[महदीर्घाधिकरणविचारः\]**   

तथा तर्कपादेऽपि परमाणुकारणवादो दूषितः । तथाहि काणादपक्षस्य युक्तियुक्ततया

आदरणीयत्वमस्त्विति पूर्वपक्षे प्राप्ते उच्यते - *महद्दीर्घवद्वाह्रस्वपरिमण्डलाभ्याम्* (ब्र.सू.२-२-१०)

पारिमाण्डल्यपरिमाणाश्रयेण परस्परसंयुक्तपरमाणुद्वयेनाणुह्रस्वं व्द्यणुकमुत्पाद्यते,

परस्परसंयुक्तेनाणुह्रस्वव्द्यणुकत्रयेण महद्दीर्घं त्र्यणुकमुत्पद्यते इत्यसमञ्जसप्रक्रियावत् इतरापि

तत्प्रक्रिया असमञ्जसैव । किं तत्रासमजंस्यमिति चेत् न, निष्प्रदेशे परमाणौ प्रादेशिकसंयोगा-

सम्भवात् । संयोगस्याव्याप्यवृत्तित्वनियमात् । परस्परासंयुक्तप्रदेशाभावे ततोऽधिक-

परमाणकार्यानुत्पत्तिप्रसङ्गात् । *उभयथापि न कर्मातस्तदभावः* (ब्र.सू.२.२.११)। परमाणुनिष्पाद्यं

कर्म अदृष्टकारितमिति हि तै रश्युपगम्यते । तत्र न परमाणुसमवेतमदृष्टं क्रियाहेतुः,

अचेतनस्यादृष्टानाधारत्वात् । नाप्यात्मगतं परमाणुक्रियाहेतुः, व्यधिकरणत्वात् । अतः,

*अदृष्टकारिताद्यकर्मणा परमाणुद्वयसंयोगः* इति तत्प्रक्रिया न युक्ता ।

*समावायाभ्युपगमाच्च साम्यादनवस्थिते:* (ब्र.सू.२-२-१२) जातिगुणादिविशिष्ट-

प्रतीतिनिर्वाहकतया समावायाभ्युपगमे, तन्तुषु पटः समवेतः इति समवायिविशिष्ट प्रतीति-

निर्वाहकता साम्येन सम्बन्धान्तरस्यावश्यकत्वात्। तत्रापि मम्बन्धान्तराभ्युपगमे अनवस्था च

स्यात् ।

*नित्यमेव च भावात्* (ब्र.सू.२-२-१३) समावायलक्षणसम्बन्धस्य नित्यं सत्त्वात्

सम्बन्धिनोरपि नित्यसत्त्वावश्यम्भावेन जगतो नित्यत्वमेव स्यात् ।

*रूपादिमत्त्वाच्च विपर्ययो दर्शनात्* (ब्र.सू.२.२-१४)। रूपादिमत्त्वाच्च परमाणोः

त्वदभिमतनित्यत्वनिरवयवत्वादिव्यतिरेकः प्रसज्येत । लोके रूपादिमताम् अनित्यत्वादि-

दर्शनात् । ननु एतद्दोषशान्तये रूपादिशून्या एव परमाणवः सन्तु । तत्राह - *उभयथा च*

*दोषात्* (ब्र.सू २-२-१५)। कारणगुणपूर्वकत्वात् त्वन्मते कार्यगुणानाम्, द्वयणुकादीनामपि

रूपादिशून्यात्वप्रसङ्गः ।

*अपरिग्रहाच्चात्यात्यन्तमनपेक्षा* (ब्र.सू.२.२.१६) । वैदिकपरिग्रहशून्यत्वाच्च तत्पक्षस्य,

निःश्रेयसाथिभिः तत्पक्षेऽनपेक्षैव कार्या इति स्थितम् ।

*वैशेषिकादयोऽर्धवैनाशिका* इति हि शिष्टगोष्ठी प्रसिद्धिः । ते हि - जाठराग्निना

पच्यमानानां भुक्तपीताहाहौषधरसद्रव्यरूपाणामतयवानां प्रतिक्षणमुपचयापचयावैषम्यात्

अवयवि शरीरमपि प्रतिक्षणमुपचयापचयवदन्यदन्यद्रवति । यद्यपि शरीरस्य प्रतिकलमुप-

चयापयदर्शनं नास्ति - तथापि वर्षदारानिपातै: तटाकजलस्येव, घटीयन्क्षेपणैः कूपजलस्येव

चान्ते तद्दर्शनात् यौक्तिकं प्रतिक्षणं किञ्चित् किञ्चिदुपचयापचयवत्त्वज्ञानमस्त्येव । चन्द्रतारकादीनां

मुहूर्तादिकालव्यवधानेन बहुदेशान्तरप्राप्तिदर्शनात् प्रतिक्षणं स्वल्पदेशान्तरप्राप्तिज्ञानवत्

इत्यभ्युपगच्छन्ति । एवं प्रतिक्षणमवष्टम्भाविभिः खननपूरणादिभिः भूगोळकस्य,

नदीजलसंसर्गशीकरोत्पतनैः समुद्रस्य चोपचयापचयवतः क्षणिकत्वमरयुपगच्छन्ति । अतस्ते

अर्धवैनाशिकाः । बोद्धास्तु सर्वस्य प्रपञ्चस्य च क्षणिकत्वमभ्युपगच्छन्तः सर्ववैनाशिका

इति हि वैदिकानां व्यवहारः । अतो वैनाशिकत्व परमाणुकारणवादित्वसाम्यादेव काणादमत-

प्रतिक्षेपानन्तरं बौद्धमतमपि प्रतिक्षिप्तं तत्पादे - *समुदाय उभयहेतुकेऽपि तदप्राप्तिः*

(ब्र.सू.२-२-१७) इत्यादिना ।

तत्र हि स्वरस्नेहोष्णेरण स्वभावैः परमाणुभिः पृथिव्यादिभूतलक्षण: संघात

उत्पद्यते । पृथिव्यादिभिश्च भूतैः शरीरेन्द्रियविषयसंघातलक्षणः समुदाय उत्पद्यते इति

हि तेषां प्रक्रिया । तत्राणुहेतुके पृथिव्यादिभूतात्मकसमुदाये, भूतहेतुके च शरीरेन्द्रियविषय-

लक्षणभौतिकसमुदाये च सति जगदात्मकसमुदयोत्पत्तिर्नोपपद्यते । सर्वेषां **क्षेम**   कत्वाभ्युपगमे

यावत्संघातभावापत्ति अवस्थानासम्भवात् ।

*इतरेतरप्रत्ययत्वादुपपन्नमिति चेन्न संघातभावानिमित्तत्वात्* (ब्र.सू.२-२-१८)।

यद्यपि सर्वे पदार्याः क्षणिकाः तथापि अविद्यादीनामितरेतरकारणत्वादुपपद्यते लोकयात्रा ।

ते च अविद्यादयः अविद्या, संस्कारः, विज्ञानम्, नामरूपम्, षडायतनम्, स्पर्शः,

वेदना तृष्णा, उपादानम्, भव: जातिः, जरा, मरणम्, शोकः, परिवेदना, दुःखम्,

दौर्मनस्यम्, इत्येवञ्जातीयकाः इतरेतरहेतुका: सुगतसमये अभ्युपगम्यन्ते । अविद्या

क्षणिककार्यदुःखशून्येषु स्थायिनित्यसुखवस्तु बुद्धिः । ततो रागद्वेषमोहधर्मा धर्मासंस्काराः ।

संस्कार वशाज्जीवस्य गर्भाशयद्रव्ये वृत्तिलाभोविज्ञानम् । विज्ञानसंसर्गात् गर्भ द्रव्यस्य

कललपेश्याद्याकारेणाभिव्यक्ति: नामरूपम् । तदभिव्यक्तिक्रमेण षडिन्द्रियायतनशरीरनिवृत्ति:

षडायतनम् । निवृत्तशरीरेन्द्रियस्य गर्भगतविषयेन्द्रियसंसर्गजं ज्ञानं स्पर्शः । तन्निमित्ते

सुखदुःखेवेदना । सुखदुःखप्राप्तिपरिहारार्था विषयोपादानेच्छा तृष्णा । तया विषयेषु

प्रवृत्तिरुपादानम् । ततः क्रमेण गर्भात् निष्क्रमणं भवः । निर्गतस्य मनुष्यत्वादिजात्यभिमानो

जातिः । क्रमभाविनी जरामरणे प्रसिद्धे । म्रियमाणस्य पुत्रकळत्राद्यभिषङ्गादन्तर्दाहः

शोकः । तदुत्थः प्रलापः परिदेवना । मरणक्लेशो दुःखम् । मानसदुःखं दौर्मनस्यम्,

एतेषामितरेतरहेतुत्वस्यानुभवसिद्धत्वादुपपद्यते लोकयात्रा इति चेन्न - संघातभावानिमित्तत्वात्

अस्थिरेषु स्थिरत्वबुद्धिरूपाविद्याश्रयस्य कस्यचित् स्थिरस्य चेतनस्य अभावेनाविद्यया

भूतो रागोत्पत्तेरसम्भवेन संघातहेत्वभावस्तदवस्थ एव ।

*उत्तरोत्पादे च पूर्वनिरोधात्* (ब्र.सू.२-२-१९) बौद्धमते वस्तुत: कालो नास्ति ।

उदयन्नेव स्वरसभङ्गुरो घटादिः क्षणपरिकल्पनामात्रनिमित्तं भवति । स च घटादिः

स्वोदयविनाशपरिकल्पितक्षणवत्त्वात् क्षणिकोऽपि भवति । वस्तुतः स्वव्यतिरिक्तक्षणाभावात्

स्वयमेव क्षणो भवतीति हि तेषां प्रक्रिया । ततश्च पूर्वघटक्षणस्योत्तरघटक्षणोत्पत्तिकालेऽसतः

तद्धेतुत्वं न सम्भवति । असतोऽपि हेतुत्वे अतिप्रसङ्गात् ॥

*असति प्रतिज्ञोपरोधघो यौगपद्यमन्यथा* (ब्र.सू.२-२-२०) असत्यपि कारणे

कार्यस्योत्पत्तौ *अधिपतिसहकार्यालम्बनसमनन्तरप्रत्ययश्चत्वारः चित्तचैत्तोत्पत्ति हेतवः* इति

बौद्धानां प्रतिज्ञाया उपरोधप्रसङ्गः । अधिपतिः इन्द्रियम् । तद्धि ज्ञानस्य रूपादिषु पञ्चसु

एकैक मात्रविषयत्वनियामकम् । नियामकश्च लोकोऽधिपतिरुच्यते । सहकारि

आलोकादिकम् । आलम्बनं घटादिविषयः । समनन्तर प्रत्ययः पूर्वज्ञानम् । एतैः

चतुर्विधैर्हेतुभिःचित्तशब्दितस्य ज्ञानस्य चैत्तशब्दितानां चित्ताभिन्नसुखादीनाञ्च उत्पत्तिरिति हि

तेषां प्रतिज्ञा । सा प्रतिज्ञा हीयेत, यदि पूर्वोत्तरक्षणवर्तित्वं न स्यात् । तत्र यदि पूर्वक्षणवर्तित्वं

न स्यात्, तदा कारणत्वं हीयेत । उत्तरक्षणवर्तित्वाभावे च वर्तमानत्वग्राहिप्रत्यक्षविषयत्वं

न स्यात् । अतः क्षणद्वयवर्तित्वमभ्युपेतव्यमिति क्षणिकत्वविरोधः । यद्येतद्दोषपरिजिहीर्षया

कारणघटक्षणस्यापि कार्यघटक्षणोत्पत्तिदशायां सत्त्वमभ्युपगम्यते, तदा घटक्षणद्वय

योगपद्यप्रसङ्ग इत्यर्थः ।

*प्रतिसंख्या प्रतिसङ्ख्यानिरोधाप्राप्तिरविच्छेदात् (*ब्र.सू.२-२-२१) बौद्धाः सर्वस्य वस्तुनो

निरन्वयो विनाश इति वदन्ति । स च द्विविधः; स्थूलः सूक्ष्मश्च । मुद्गरपाताद्यनन्तरं

सर्वारूपलभ्यमानो घटादीनां विनाशः स्थूलः । सः प्रति सङ्ख्यानिरोध इत्युच्यते ।

प्रतिसंख्या - विषयसत्त्वप्रतिकूला तदसत्त्वग्राहिणी लौकिकानां बुद्धिः; तद्विषयो, निरोध

इत्यवयवार्थान्वयात् । तद्विपरीतोनिरोधः अप्रति सङ्ख्यानिरोधः । स च सूक्ष्मो

लौकिकबुद्ध्ययोग्यो बौद्धै: युक्त्या साध्यमानः प्रतिक्षणविनाशः । तयोरुभयोरप्राप्तिः असम्भवः ।

कुतः? अविच्छेदात् । पिण्डघटकपालादिरूपेण स्थितस्य द्रव्यस्य स्वरूपविच्छेदाभावात् ।

न च द्रव्यानुवृत्तौ विनष्टो घट इत्यादिप्रतीतेः निर्विषयत्वापत्तिः, अवस्थान्तरापत्ति-

विषयत्वसम्भवात् ।

*उभयथा च दोषात्* (ब्र.सू.२-२-२२) बौद्धाः किल एवं वर्णयन्ति । पृतिसङ्ख्यानिरोधः

अप्रतिसंख्यानिरोधः; आकाशं च इत्येत त्रितयं वस्तुनिरुपाख्यं तुच्छम् । अन्यन्तु

क्षणिकत्वमुत्पाद्यमिति मन्यन्ते । तत्र पूर्वोत्पन्नस्य घटक्षणस्य तदानीमेव निरुद्धत्वप्राप्त्या

तुच्छात् निरोधादेवकार्यघटक्षणस्य उत्पत्तिरिति यदभ्युपगम्यते, तत्र तुच्छात् उत्पत्त्यसम्भवः

तावदेको दोषः । तुच्छादुत्पत्त्यभ्युपगमे हि तुच्छस्य निर्विशेषत्वेन कारणविशेषकृतः

कार्यविशेष इति व्यवस्थाया अभावात् घटक्षणानन्तरं सर्वजगत उत्पत्तिः स्यात् । तथा

तुच्छादुत्पद्यमानं कार्यमपि तुच्छमेवोत्पद्येत; न तु सद्रूपम्; कारणानुसारित्वात् कार्यस्य

इत्यपरो दोष इत्यर्थः ।

*आकाशे चाविशेषात्* (ब्र.सू.२-२-२३) घटोऽयम् पटोऽयम् इति प्रत्यक्षप्रतीतिवत् ;

*कूपोऽ सौ, रन्ध्रमेतत्, खग इह पतति* इत्यादि प्रत्यक्षस्याविशेषेण, आकाशं निरुपाख्यतुच्छम्,

घटादिकं क्षणिकतुच्छमित्यत्र प्रमाणाभावात् । न च, *इह श्येनः पतति* इत्यादिप्रतीतेरालोक

एव विषयोऽस्त्विति वाच्यम् - इहालोकः, इहान्धकार इत्यालोकान्धकाराधारत्वेन प्रतीतस्य

आलोकरूपत्वाभावात् ।

*अनुस्मृतेश्च* (ब्र.सू.२-२-२४) तदेवेदमिति प्रत्यभिज्ञावशात् स्थिरत्वस्यैवाभ्युप-

गन्तव्यत्वेन क्षणिकत्वासंभवादित्यर्थः ।

*नासतोऽदृष्टत्वात्* (ब्र.सू.२-२-२५) यदुच्यते सौत्रान्तिकैः ज्ञानगतैर्नीलाद्याकारैः

बाह्यार्थगता: तेऽनुमीयन्ते । अतो ज्ञानकाले विषयस्य क्षणिकतया असत्त्वेपि न दोषः ।

यद्यपि नीलादिज्ञानमपरोक्षतया अनुभूयते; इन्द्रियव्यापारान्वयव्यतिरेकानुविधायि च भवति;

तथापि यदिन्द्रियसन्निकृष्टेन येनार्येन यत् ज्ञानं जायते; न तत् ज्ञानं तद्विषयकम्। किन्तु

स्वयमप्यर्थवत् नीलाद्याकारं भवतीति तत् ज्ञानं स्वप्रकाशकतया स्वात्मानं विषयीकुर्वत्

स्वगतं नीलाद्याकारमपि विषयीकरोति । अतो न नीलादिज्ञानस्य आपरोक्ष्यानुभवविरोधः;

न वा इन्द्रियव्यापारानुविधानविरोधः । नीलाद्यर्थिनो बहिः प्रवृत्तिस्तु नापरोक्षज्ञानात् ।

किन्तु तदनन्तरभाविनः आनुमानिकज्ञानात् । यथा वायुनिषेवणार्थिनां शाखाचलनं दृष्ट्वा

वृक्षमूले प्रवृत्तिः । न चैवमर्थस्य क्षणिकतया ज्ञानकालेऽनवस्थानात् ज्ञानाविषयत्वं स्यादिति

वाच्यम् - ज्ञानोत्पत्तिहेतुत्वमेव हि ज्ञानाविषयत्वम्; न ज्ञानकालेऽवस्थानम् । न चैतावता

चक्षुरादेः ज्ञानविषयत्वप्रसङ्गः । स्वाकारसमर्पणेन ज्ञानहेतोरेव ज्ञानविषयत्वाभ्युगमात् ।

ज्ञाने स्वाकारं समर्प्य नष्टोऽप्यर्थो ज्ञानगतेन नीलाद्याकारेण अनुमीयते । न च

पूर्वपूर्वज्ञानेनोत्तरोत्तरज्ञानाकारसिद्धिः । नीलज्ञानसन्ततौ पीतज्ञानानुत्पत्तिप्रसङ्गात् ।

अतोऽर्थकृतमेव ज्ञानवैचित्र्यमिति । तत्रोच्यत - नासतः । योऽयं विज्ञाने नीलाद्याकार:

उपलभ्यते, स विनष्टस्य असतोऽर्थस्याकारो भवितुं नार्हति । कुतः? अदृष्टत्वात् । न खलु

धर्मिणि विनष्टे धर्मस्य आकारान्तरे सङ्क्रमणं दृष्टम् । प्रतिबिम्बादिकमपि स्थिरस्यैव

भवति । तत्रापि न धर्ममात्रस्य । अतो अर्थ वैचित्र्य कृतं ज्ञानवैचित्र्यमर्थस्य

ज्ञानकालेऽवस्थानादेव भवति । जपाकुसुमादेः स्फटिकादौ स्वाकारार्पणहेतुत्वेऽपि असतः

तदर्शने न असतो विषयस्य ज्ञाने स्वाकारार्पणाक्षमत्वात् ।

*उदासीनानामपि चैवं सिद्धिः* (ब्र.सू.२-२-२०) तत्काले असत एवोत्पादकत्वे

उदासीनानाम् - अनुद्युञ्जानानां पुरुषाणाम् उद्युञ्जानपुरुषवत् सर्वकार्यसिद्धिः स्यात् ।

उद्युञ्जानानुद्युञ्जानयोस्तत्कालासत्त्वाविशेषादिति स्थितम् । एतत्पक्षोक्तदोषः अर्धवैनाशिक-

मतेऽपि समान इति तन्मनं सर्वथा नादर्तव्यमेवेति स्थितम् ।

तथा सर्वज्ञपशुपतिप्रणीतत्वात् पाशुपतं मतम् आदरणीयमिति पूर्वपक्षे प्राप्ते

उच्यते *पत्युरसामञ्जस्यात्* (ब्र.सू.२-२-३५) पत्युः पशुपतेः मतमनादरणीयम् ।

वेदविरुद्धमुद्रिकाषट्कधारणसुराकुम्भस्थापन-शवभस्मस्नानादिधर्माणां निमित्तमात्रेश्वरस्य

चाभ्युपगमेन तन्मतस्यासमंजसत्वात् । *अधिष्ठानानुपपत्तेश्च* (ब्र.सू.२-२-३६) अवैदिकस्य

तदभिमताशरीरेश्वरस्य प्रधानाधधिष्ठानृत्वानुपपत्तेश्च । *करणवच्चेन्न भोगादिभ्यः*

(ब्र.सू.२-२-३७) यथा जीवस्य करणकलेबरान्तरनरपेक्ष्यम्; एवं प्रधानाधधिष्ठानेऽपि

शरीरनैरपेक्ष्यमस्त्विति चेन्न - भोगादिभ्यः पुण्यपापरूपकर्मफलभोगार्थं पुण्यपापरूपादृष्टकारितं

हि तदधिष्ठानम् । तद्वत् पशुपतेरपि पुण्यपापरूपादृष्टतत्फलभोगादि सर्व प्रसज्येत ।

ततो नाधिष्ठानसम्भवः । *अन्तवत्त्वमसर्वज्ञता वा* (ब्र.सू.२-२-३०) वा शब्दश्चार्थे ।

पशुपतेः पुण्यपापरूपादृष्टवत्त्वे जीववत् अन्तवत्त्वं सृष्टिसंहाराद्यास्पदत्वमसर्वज्ञता च

स्यादित्यनादरणीयमेवेदं मतमिति स्थितम् । \[एतत्पक्षोक्तदूषणाना मप्यानुमाविकेश्वरवादि-

नामर्धवेनाशिकानो मतेऽपि समानत्वात् तन्मतं सर्वथा नादर्तव्यमिति स्थितम् ।\]

*तथा, एतेन योग: प्रत्युक्तः* (ब्र.सू.२-१-३) इत्यधिकरणे केवलनिमित्तेश्वरवादि-

हैरण्यगर्भमतमपि कपिलमतवदेव वेदविरुद्धत्वात् अप्रामाणिकमिति वदता सूत्रकारेण

भगवता बादरायणेन सकलजगदाधारभूतस्य सकलजगदेककारणस्य परब्रह्मणो नारायणस्य

पुरुषोन्तमस्यौपनिषदत्वमेव स्थिरीक्तम् ॥

**तं ह न मेने शाकल्यः । तम्**    - एतं तर्कागोचरं प्रमाणान्तरागग्यमौपनिषदात्मानं

शाकल्यो नाज्ञासीत् इत्यर्थः । **तस्य ह मूर्धाविपपात**    । विविध शीर्णः पतितः ।

**अपिहास्य - - -मन्यमानाः ।**    एवं शापवशात् मूर्धनि पतिते तस्य कोपोग्निना

शरीरञ्च दग्धमभवत् । संस्कारार्थं शिष्यैर्गृहान्नीयमानानि अस्थीन्यपि, **अन्यत्**    धनं

मन्यमानाः **परिमोषिणः**    - तस्कराः **अपजहुः**    - अपहृतवन्तः । यद्वा - परिमोषिमः ।

मुषितशरीरस्य नष्टशरीरस्येति यावत्, **तस्य**    - शाकल्यस्यास्थीन्येव **अन्यन्मन्यमानाः**   

शरीरं मन्यमानाः और्ध्वदैहिकक्रियार्थं तत्पुत्राद्याल अपहुतवन्त इत्यर्थः ॥ २६ ॥

**\[याज्ञवल्क्येन सर्वान् प्रति प्रश्नारम्भः\]**   

****

**अथ होवाच ब्राह्मणाः भगवन्तो यो वः कामयते स मा पृच्छतु। सर्वे वा**   

**मा पृच्छतुः यो वः कामयते तं वः पृच्छामिः सर्वान् वा वः पृच्छामीति । ते ह**   

**ब्राह्मणा न दधृषुः ॥ २७ ॥**   

**प्र.-अथ होवाच - - -पृच्छाम्**    इति । **अथ**    - शाकल्यमरणानन्तरं

याज्ञवल्क्यो ब्राह्मणान् प्रत्याह किमिति? हे पुजावन्तो ब्राह्मणाः! युष्माकं मध्ये यः

प्रष्टुकामः स मां स्वाभीष्टं पृच्छतु । सर्वे वा मिळित्वा मां पृच्छत । अथवा **व:**    युष्माकं

मध्ये यः प्रत्युत्तरं दित्सति, तमहं प्रश्नं पृच्छामि । यदि सर्वेषां समूह्य प्रत्युत्तरदित्सा,

तर्हि मिळितान् वा सर्वान् युष्मान् पृच्छामीति याज्ञवल्क्य उक्तवानित्यर्थः । **ते ब्राह्मणा**   

**न दधृषुः**    । ते ब्राह्मणाः याज्ञवल्क्येन सह जल्पकथायां न प्रगल्भा बभूवुः ॥ २७ ॥

****

**\[दृष्टान्तमुखेन पुनः प्रश्नकथनम्\]**   

****

**तान् है तैः श्लोकैः पप्रच्छ-**   

**यथा वृक्षो वनस्पतिस्तथैव पुरुषोऽमृषा ।**   

**तस्य लोमानि पर्णानि त्वगस्योत्पाटिका बहिः ॥**   

**त्वच एवास्य रुधिरं प्रस्यन्दि त्वच उत्पटः ।**   

**तस्मात्तदातृण्णात् प्रैति रसो वृक्षादिवाहतात् ॥**   

**मांगं सान्यस्य शराणि किनाटँ स्राव तत् स्थिरम् ।**   

**अस्थीन्यन्तरतो दारूणि मज्जा मज्जोपमा कृता ।**   

**यद्वृक्षो वृक्णो रोहति मूलान्नवतरः पुनः ।**   

**मर्त्यः स्विन्मृत्युना वृकण: कस्मान्मूलात् प्ररोहति ॥**   

**रेतस इति मां वोचत जीवतस्तत् प्रजायते ।**   

**धानारुह इव वै वृक्षोऽञ्जसा प्रेत्यसम्भवः ॥**   

**यत् समूलमावृहेयुर्वृक्षं न पुनराभवेत् ।**   

**मर्त्यस्स्विन्मृत्युना वृक्ण: कस्मान्मूलात् प्ररोहति**   

**जात एव न जायते को न्वेनं जनयेत् पुनः ।**   

**विज्ञानमानन्दं ब्रह्म रातिर्दातुः परायणम् ॥**   

**तिष्ठमानस्य तद्विद इति ॥ २८ ॥**   

****

**॥ इति पञ्चमाध्याये नवमं ब्राह्मणम् ॥**   

****

**समाप्तश्च पञ्चमोऽध्यायः**   

**प्र- तान् है तै: श्लोकै: प्रपच्छ**    । याज्ञवल्क्य इति शेषः । ब्राह्मणान् ।

श्लोकानेव पठति । यथा **वनस्पति**   :- फल्युष्पोपेतो वृक्षः : तादृश एव पुरुषः । **अमृषा-**   

सत्यम् इत्यर्थः । *वानस्पत्य: फलै पुष्पै:* (अ.को.२-४-६) इति हि निघण्टुः ।

तत्साधर्म्यमेवाह **तस्य- - - बहिः । तस्य**   - पुरुषाख्यवृक्षस्य लोमान्येव पर्णानि ।

अस्य पुरुषस्य या त्वक् सा बहिर्भूता उत्पादिका । वृक्षानुपमर्देनैव उत्पाट्यत इति

उत्पाटिका विञ्चादेरिव बहिस्त्वक् । रुधिरावारकाच्चर्मणो वा बहिर्भूता सा बहिस्त्वक् ।

**त्वच - - उत्पट:**    इत्यादि । उत्क्रम्य पटति गछातीत्युत्पटः क्षीरादिसारः । **अस्य-**   

पुरुषवृक्षस्य त्वच एव हि रुधिरं प्रस्यन्दि भवति । वृक्षस्य च त्वच एव क्षीरादिसारः

स्यन्दि भवति । अतः साधर्म्यमित्यर्थः । **तस्मात् -- -आहतात्**    । तत् वृक्षसाधर्म्यादेव

हेतोः आतृण्णात् -*तृदिर् हिंसायाम्* (धा.पा.१४४७) । **छिन्नात्**   , तस्मात् पुरुषरूपात्

वृक्षात्: वृक्षादाहतात् रस इव, रुधिरं निर्गच्छतीत्यर्थः । **मांसान्यस्य शकराणि**    । **अस्य**    -

पुरुषस्य मासानि वृक्षस्य **शकराणीव**    - शकलानीव इत्यर्थः । **किनाटंस्राव तस्थिरम्**    ।

स्रावेत्येतत् नान्तं नपुंसकम् । सिरेति यावत् । तदेव बृक्षस्य स्थिरं किनाटम् । **किनाटं**    नाम

दार्वस्थि भागादुद्गतवल्कः । वृक्षस्य तत् स्थिरं वल्कलान्तर्गतस्थिरांशः । **अस्थीन्यन्तरतो**   

**दारूणि ।**    अस्य पुरुषस्य अस्थीन्येव **अन्तरतो दारूणि**    - अन्तःस्थदावंश इत्यर्थः,

**मज्जा मज्जोपमा कृता**    । दारुणि या मज्जा सा अस्य पुरुषस्य मज्जोपमा कृता भवति ।

तथा च वृक्ष मज्जास्थाने पुरुषस्य प्रसिद्धमज्जा भवतीत्यर्थः ।

**यद्वृक्षो - - प्ररोहति**    । एवं वृक्षस्य शरीरस्य च साम्ये सत्यपि वृक्षो

वृक्णस्सन् छिन्नस्सन् मूलान्नवतरः अत्यन्तं नवस्सन् पुनः प्ररोहति । मर्त्यस्तु मृत्युना

वृक्णस्सन्, कस्मान्मूलात् प्ररोहति इति प्रश्नः । **रेतस इति- - -प्रजायते**    । रेतस एव

मूलात् पुनर्मर्त्यः प्ररोहतीति मा वोचत । कुतः? जीवत एव हि **तत्**    - रेतः प्रजायते ।

अयं तु मृत इति नात्र रेतो मूलं वक्तुं शक्यम् । न हि वृक्षस्य भिन्नावशिष्टमूलमिवास्य

रेतोमयं स्वकं मूलमवशिष्यते; यतः पुनः प्ररोहतीति कल्प्येत । **धानारुह - - -**   

**सम्भवः**    । किञ्च वृक्षे । धानारुहो भवति । **धाना**    - बीजम् । धानाभ्यो रोहतीति

तथोक्तः । बीजरुहोऽपि वृक्षो भवति; न केवलं काण्डरुह एव । इवशब्दोऽप्यर्थः ।

वृक्षः **अञ्जसा**    - साक्षात् **प्रेत्य**    - मृत्वा धानतोऽपि सम्भवेत् । **यत्समूलमावृहेयुः**    वृक्षं

न पुनराभवत् । **यत्**    - यदि समूलं मूलेन धानया वा सह **आवृहेयुः**    - उत्पाटयेयुः, तदा

स वृक्षो न पुनरागत्य भवेत् । अतो मूलं बीजञ्च वृक्षस्य रोहे कारणं दृष्टमित्यर्थः ।

**मर्त्यस्वित् - - - - प्ररोहति**    । अत हेतोः पृच्छामि, वृक्ष सधर्मा अयं मर्त्यो वृक्णः

कस्मात् प्ररोहति मूलादिति । ननु यस्तु मृत्युहतः स हत एव; अन्य एव तु कश्चिज्जायते,

अतो **वृक्णस्य**    मर्त्यस्य पुनः जनिहेतुप्रश्नोऽनुपपन्न इत्यत्राह - **जात एव न - - पुन:।**   

यदि नष्टस्य पुनर्जननं न स्यात् । तर्हि कृतहानाकृताभ्यागमप्रसङ्गः । अतो मृतस्य

पुनर्जननं सिद्धम् । अतो वः पृच्छामि को न्वेनं पुनर्जनयेदितीत्यर्थः । तथा च जगतो

मूलं किमिति प्रश्नार्थः ॥

यतो जगतो मूलं तैर्जनकसभ्यैर्ब्राह्मणैः न ज्ञातम्; अतो याज्ञवल्क्येन ब्राह्मणाः

जिताः । समाप्ता आख्यायिका । यत् जगतो मूलं याज्ञवल्कयेन पृष्टम्, तत् श्रुतिः

स्वयमेवाह - **विज्ञानमानन्दं - - - तद्विदः**    । **रातिः**    - रातेः । षष्ट्यर्थे प्रथमा ।

धनस्य इत्यर्थः । **रातेः**    - धनस्य **दातुः**    कर्मकृतो यजमानस्य इति यावत् **परायणं**    -

परमागतिः । तत्तत्कर्मानुगुणफलप्रदम् इत्यर्थः । **तिष्ठमानस्य**    - ब्रह्म संस्थस्य **तद्विदः**   

ब्रह्मविदः **परायणम्**    - परमप्राप्यं विज्ञानानन्दरूपं ब्रह्मैव याज्ञवल्क्येन पृष्टं जगन्मूलम्

इत्यर्थः ॥ २८ ॥

**॥ इति पञ्चमाध्याय नवमब्राह्मण प्रकाशिका ॥**   

****

**समाप्तश्च पञ्चमोऽध्यायः**   
