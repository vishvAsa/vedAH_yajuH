+++
title = "२"

+++


## ०१


<details open><summary>विश्वास-प्रस्तुतिः</summary>

स य᳘त्राय᳘ᳫँ᳘ शारीर᳘ ऽआत्मा᳘॥  
(त्मा ऽब) अबल्यन्नी᳘त्य सम्मोह᳘मिव न्येत्य᳘थैनमेते᳘ प्प्राणा᳘ ऽअभिसमा᳘यन्ति स᳘ ऽएता᳘स्तेजोमात्राः᳘ समभ्याद᳘दानो हृ᳘दयमे᳘वान्व᳘वक्रामति॥
</details>

<details><summary>मूलम् - श्रीधरादि</summary>

स य᳘त्राय᳘ᳫँ᳘ शारीर᳘ ऽआत्मा᳘॥  
(त्मा ऽब) अबल्यन्नी᳘त्य सम्मोह᳘मिव न्येत्य᳘थैनमेते᳘ प्प्राणा᳘ ऽअभिसमा᳘यन्ति स᳘ ऽएता᳘स्तेजोमात्राः᳘ समभ्याद᳘दानो हृ᳘दयमे᳘वान्व᳘वक्रामति॥
</details>

<details><summary>मूलम् - Weber</summary>

स य᳘त्रायं᳘ शारीर᳘ आत्मा᳘बल्यं नी᳘त्य॥  
सम्मोह᳘मिव न्येत्य᳘थैनमेते᳘ प्राणा᳘ अभिसमा᳘यन्ति स᳘ एता᳘स्तेजोमात्राः᳘ समभ्याद᳘दानो हृ᳘दयमेॗवान्व᳘वक्रामति॥
</details>

<details><summary>मूलम् - विस्वरम्</summary>

**शारीरकब्राह्मणम् ।**

स यत्रायं शारीर आत्मा अबल्यं नीत्य सम्मोहमिव न्येति । अथैनमेते प्राणा अभिसमायन्ति । स एतास्तेजोमात्राः समभ्याददानो हृदयमेवान्ववक्रामति ॥ १ ॥
</details>

<details><summary>श्रीमद्वासुदेवब्रह्मभगवान्</summary>

प्रस्तुते संसारोपवर्णने “अयं शारीर आत्मा एभ्यः अङ्गेभ्यः सम्प्रमुच्य” इत्यादिना साकल्येन सम्प्रमोक्षणादि सूचितम् । तदिदानीं कस्मिन् काले कथं वेति जिज्ञासायां संसरणं वर्णयितव्यम् इत्याद्याशयवती उत्तरा श्रुतिस्तदर्थं प्रवर्तते- **स यत्रायं शारीर ऽआत्मा ऽबल्यं नीत्य सम्मोहमिव न्येत्यथैनमेते प्राणा अभिसमायन्ती**ति । “तद्यथा ऽनः सुसमाहित” इत्यादौ प्रकृतः ‘सो ऽयं’ ‘शारीर आत्मा’ ‘यत्र’ यस्मिन् काले जराद्युक्तहेतुभिः अभिभवे सति ‘अबल्यमिव’ अबलभावमिव दौर्बल्यमिव ‘नीत्य’ नितरामित्वा प्राप्य यदा ‘सम्मोहमिव’ सम्मूढतामिव अविवेकतामिव ‘नितरां एति’ याति । ‘अथ’ तदा एनमात्मानं करण-स्वामिनं प्रति ‘एते प्राणाः’ वागादयः ‘अभिसमायन्ति’ अभिमुख्येन सम्यक् निर्लेपतया स्व-स्थानात् आयन्ति आगच्छन्ति । करणानि सामस्त्येनात्मा ऽभिमुख्यान्यायन्तीत्य् अर्थः । ननु-सम्मोहमिवेत्य् अत्रैव श्रुत इव-शब्दः कथमबल्यमिवेत्य् अत्रापि सम्बद्धो व्याख्यायते, इति चेत्; शृणु, सम्मोहो हि करणानां स्व-स्थानादार्ढ्यवशात्स्वगोचरेषु अशक्ततया व्याकुली-भावः । स च मोह-कार्य-भूत-देह-निष्ठः, न त्वात्मनिष्ठः । तस्य तु देहैक्ये अध्यास-वशात् आत्मा सम्मोहं न्येति इत्य् एतदुपचर्यते इत्य् आत्मनि सम्मोहस्योपचरितत्वद्योतनार्थं इव-शब्दः प्रयुक्तः । अबल्यं नीत्येत्य् अत्र च ल्यप्प्रत्ययश्रुतेः । अबल्यस्य सम्मोहेन समान-कर्तृता अवगता । अतस्तत्प्रसक्त्या अपि आत्मनः कर्तृत्वं वक्तव्यम् । तच्च तस्य साक्षान्नोपपद्यते, असङ्गत्वात् अमूर्तत्वात् “अजरः” इत्यादि-श्रुतेः अबल्य-हेतु-जराद्यभिभवा-सम्बद्धत्वाच्च । तस्मात्तत्राप्य् उपचरितत्वं द्योतयितुं इव-शब्दमाकृष्य व्याख्यानमुचितम् । उभयत्रापि आत्मनि कर्तृत्वस्य परोपाधि-निमित्तकत्वस्य तुल्यत्वादिति । कथं करणानि आत्मानमभिमुखतः सामस्त्येनायान्ति इत्यपेक्षायां तदागमनप्रकारमाह- **स एतास्-तेजो-मात्राः समभ्याददान** इत्यादिना । ‘सः’ प्रकृतः अविद्वानात्मा ‘तेजो-मात्राः’ तेजः-शब्देन भूत-पञ्चकमुच्यते । मीयन्ते विषया याभिस्ता मात्राः इति व्युत्पत्तेः, विषय-प्रकाश-हेतु-भूतानि चक्षुरादि-करणानि मात्रा अंशाः, तेजो-मात्राः । रूपादि-प्रकाशकानि करणानीति यावत् । ताः ‘समभ्याददानः’ सम्यक् निश्शेषं अभिमुख्येन आददान उपसंहरमाणः मृतिकाले ‘हृदयमेव’ हृदयस्थां बुद्धिमेव ‘अन्ववक्रामति’ अन्वगच्छति बुद्धावेवाभिव्यक्तविज्ञानो भवतीत्य् अर्थः । समभ्याददान इति शानच्-प्रत्यय-प्रयोगात् आत्मनः करणादान-स्वात्मोपसंहारयोः यौगपद्यं दर्शितम् । करणोपाधिमन्तरेण आत्मनः स्वतः-सङ्कोच-विकासयोरभावात् । हृदयमेवेत्येवकारः स्वप्न-सुषुप्तिव्यावृत्त्यर्थः । स्वप्ने हि देहस्थानेव नाडी-गतान् वासनात्मकान् विषयान् भुञ्जानः तदनुसरन् आत्मा अवतिष्ठते । सुषुप्तौ च कारण-ब्रह्मात्मना अग्निरिव तप्तलोहं देहं संव्याप्य तिष्ठति । तदुभयमुत्क्रान्ति-काले नास्तीति भावः ॥ १ ॥
</details>


## ०२


<details open><summary>विश्वास-प्रस्तुतिः</summary>

स य᳘त्रैष चा᳘क्षुषः पुरुषः[[!!]]॥  
प᳘राङ्पर्य्याव᳘र्तते ऽथा᳘रूपज्ञो भवत्येकी᳘भवति न᳘ पश्यती᳘त्याहुरेकी᳘भवति न᳘ जिघ्घ्रती᳘त्याहुरेकी᳘भवति न᳘ रसयती᳘त्याहुरेकी᳘भवति न᳘ व्वदती᳘त्याहुरेकी᳘भवति न[[!!]] शृणोती᳘त्याहुरेकी᳘भवति न᳘ मनुत ऽइ᳘त्याहुरेकी᳘भवति न᳘ स्पृशती᳘त्याहुरेकी᳘भवति न व्वि᳘जानाती᳘त्याहुः॥
</details>

<details><summary>मूलम् - श्रीधरादि</summary>

स य᳘त्रैष चा᳘क्षुषः पुरुषः[[!!]]॥  
प᳘राङ्पर्य्याव᳘र्तते ऽथा᳘रूपज्ञो भवत्येकी᳘भवति न᳘ पश्यती᳘त्याहुरेकी᳘भवति न᳘ जिघ्घ्रती᳘त्याहुरेकी᳘भवति न᳘ रसयती᳘त्याहुरेकी᳘भवति न᳘ व्वदती᳘त्याहुरेकी᳘भवति न[[!!]] शृणोती᳘त्याहुरेकी᳘भवति न᳘ मनुत ऽइ᳘त्याहुरेकी᳘भवति न᳘ स्पृशती᳘त्याहुरेकी᳘भवति न व्वि᳘जानाती᳘त्याहुः॥
</details>

<details><summary>मूलम् - Weber</summary>

स य᳘त्रैष चा᳘क्षुषः॥  
पु᳘रुषः प᳘राङ् पर्याव᳘र्ततेऽथा᳘रूपजो भवत्येकी᳘भवति न᳘ पश्यती᳘त्याहुरेकी᳘भवति न᳘ रसयती᳘त्याहुरेकी᳘भवति न᳘ वदती᳘त्याहुरेकी᳘भवति न᳘ शृणोती᳘त्याहुरेकी᳘भवति न᳘ मनुत इ᳘त्याहुरेकी᳘भवति न᳘ स्पृशती᳘त्याहुरेकी᳘भवति न वि᳘जानाती᳘त्याहुः [^wbr_1] ॥  

[^wbr_1]: न विजानाती᳘त्याहुः AM.
</details>

<details><summary>मूलम् - विस्वरम्</summary>

स यत्रैष चाक्षुषः पुरुषः पराङ् पर्यावर्तते । अथारूप-ज्ञो भवति । एकीभवति न पश्यतीत्य् आहुः । एकीभवति न जिघ्रतीत्य् आहुः । एकीभवति न रसयतीत्य् आहुः । एकीभवति न वदतीत्य् आहुः । एकीभवति न शृणोतीत्य् आहुः । एकीभवति न मनुत इत्याहुः । एकीभवति न स्पृशतीत्य् आहुः । एकीभवति न विजानातीत्य् आहुः ॥ २ ॥
</details>

<details><summary>श्रीमद्वासुदेवब्रह्मभगवान्</summary>

एवं हृदि करणोपसंहरणेन स्वात्मोपसंहरणे सति किं स्यात् इत्य् अपेक्षायां करणानुग्राहक-निवृत्ति-निमित्तकं रूपाद्यदर्शनं स्यादित्य् आह- **स यत्रैष चाक्षुषः पुरुषः पराङ् पर्यावर्तते ऽथारूप-ज्ञो भवती**ति । यो भोक्तृ-कर्म-प्रयुक्तो यावद्-देह-धारणं चक्षुषः अनुग्रहं कुर्वन् चक्षुषि वर्तते आदित्य-पुरुषः ‘सः’ एव ‘चाक्षुषः पुरुषः’ आदित्यांशः स्वप्रयोजक-भोक्तृ-कर्म-क्षये सति ‘यत्र’ यस्मिन् काले भोक्तृ-भोगेभ्यः ‘पराङ्’ विमुखः सन् स्वांशिभूत-देवता-रूपं प्रति ‘पर्यावर्तते’ आसमन्ताद्भावेन परिवर्तते । ‘अथ’ तदा मुमूर्षुः ‘अरूप-ज्ञो भवति’ । रूपं न जानातीत्य् अर्थः । ननु- तर्हि आदित्यानुग्रहादादित्यांशे गते चक्षुषः अत्यन्ताभाव एव स्यात् । अतश्चक्षुरभाव एव मुमूर्षोररूपज्ञत्वव्यवहारहेतुः स्यात् इतीमामाशङ्कां परिहरति- **एकीभवति न पश्यतीत्य् आहुरि**ति । चक्षुर्देवता ऽऽदित्यांशस्य चक्षुषि अनुग्रहनिवृत्तिद्वारेण अंशि-देवतया ऐक्ये सति यदा चक्षुर्लिङ्गात्मना ‘एकीभवति’ तदा मुमूर्षुः पार्श्वस्थान् न पश्यतीत्य् आहुः । अतश्चक्षुषः स्वानुग्रह-निवृत्तौ स्वस्य हृदये लिङ्गात्मनि एकीभाव एव मुमूर्षोः अरूपज्ञत्वव्यवहारः । न तु चक्षुरभाव इत्य् अर्थः । एवं “एकीभवति न जिघ्रतीत्य् आहुः” इत्यादि- “न विजानातीत्य् आहुः” इत्य् अन्तं व्याख्येयम् । अत्र घ्राणेन्द्रियस्य “अथ प्राणमत्यवहत्” इत्याद्युद्गीथब्राह्मणोक्तो वायुः अनुग्राहक-देवता । रसनस्य वरुणः सोमो वा तस्यावात्मकत्वात् । वाचो वह्निः । श्रोत्रस्य दिशः । मनसश्चन्द्रमाः । स्पर्शस्य वायुः । बुद्धेः प्रजापतिरिति तत्तदिन्द्रियाणां क्रमेण देवता बोद्धव्याः । अत्र पाठ-क्रमः, नोत्क्रान्ति-क्रमाभिधायकः । कस्यचित् श्रोत्राद्य्-उत्क्रमणस्यैव प्रथमं दर्शनात् । अतो ऽत्रानियत एव क्रम इति भावः । एवं मरण-काले रूप-दर्शनराहित्ये देवतानिवृत्तिः, करणानां हृदये लिङ्गात्मना एकीभावश्चेत्य् अर्थद्वयं साधकमित्य् उक्तम् ॥ २ ॥
</details>


## ०३


<details open><summary>विश्वास-प्रस्तुतिः</summary>

(स्त᳘) त᳘स्य हैत᳘स्य हृ᳘दयस्या᳘ग्ग्रम्प्र᳘द्योतते॥  
ते᳘न प्प्रद्योते᳘नैष᳘ ऽआत्मा नि᳘ष्क्रामति चक्षुष्टो᳘ वा मूर्ध्ध्नो᳘ वा ऽन्ये᳘भ्यो वा शरीरदेशे᳘भ्यस्त᳘मुत्क्रा᳘मन्तम्प्रा᳘णो ऽनू᳘त्क्रामति प्प्राण᳘मनूत्क्रा᳘मन्तᳫँ᳭ स᳘र्व्वे प्प्राणा᳘ ऽअनू᳘त्क्रामन्ति सञ्ज्ञा᳘नमे᳘वान्व᳘वक्रामति स᳘ ऽएष ज्ञः स᳘विज्ञानो भवति त᳘म्विद्याकर्म्म᳘णी समन्वा᳘रभेते पूर्व्वप्प्रज्ञा᳘ च॥
</details>

<details><summary>मूलम् - श्रीधरादि</summary>

(स्त᳘) त᳘स्य हैत᳘स्य हृ᳘दयस्या᳘ग्ग्रम्प्र᳘द्योतते॥  
ते᳘न प्प्रद्योते᳘नैष᳘ ऽआत्मा नि᳘ष्क्रामति चक्षुष्टो᳘ वा मूर्ध्ध्नो᳘ वा ऽन्ये᳘भ्यो वा शरीरदेशे᳘भ्यस्त᳘मुत्क्रा᳘मन्तम्प्रा᳘णो ऽनू᳘त्क्रामति प्प्राण᳘मनूत्क्रा᳘मन्तᳫँ᳭ स᳘र्व्वे प्प्राणा᳘ ऽअनू᳘त्क्रामन्ति सञ्ज्ञा᳘नमे᳘वान्व᳘वक्रामति स᳘ ऽएष ज्ञः स᳘विज्ञानो भवति त᳘म्विद्याकर्म्म᳘णी समन्वा᳘रभेते पूर्व्वप्प्रज्ञा᳘ च॥
</details>

<details><summary>मूलम् - Weber</summary>

त᳘स्य हैत᳘स्य॥  
हृ᳘दयस्या᳘ग्रम् प्र᳘द्योतते ते᳘न प्रद्योते᳘नैष᳘ आत्मा नि᳘ष्क्रामति चक्षुष्टो᳘ वा मूर्ध्नो᳘ वान्ये᳘भ्यो वा शरीरदेशे᳘भ्यस्त᳘मुत्क्रा᳘मन्तम् प्राॗणोऽनू᳘त्क्रामति प्राण᳘मनूत्क्रा᳘मन्तᳫं [^wbr_2] स᳘र्वे प्राणा᳘ अनू᳘त्क्रामन्ति संज्ञा᳘नमेॗवान्व᳘वक्रामति स᳘ एष ज्ञः स᳘विज्ञानो भवति तं᳘ विद्याकर्म᳘णी समन्वा᳘रभेते पूर्वप्रज्ञा᳘ च॥  

[^wbr_2]: प्रा᳘णमनू᳘त्क्रामन्तᳫ, सं᳘ज्ञान᳘मेवान्व᳘वक्रामति स᳘ एष᳘ ज्ञः स᳘विज्ञानो᳘ भवति AM.
</details>

<details><summary>मूलम् - विस्वरम्</summary>

तस्य हैतस्य हृदयस्याग्रं प्रद्योतते । तेन प्रद्योतेनैष आत्मा निष्क्रामति, चक्षुष्टो वा मूर्ध्नो वा अन्येभ्यो वा शरीर-देशेभ्यः । तमुत्क्रामतं प्राणो ऽनूत्क्रामति । प्राणमनूत्क्रामंतं सर्वे प्राणा अनूत्क्रामन्ति । संज्ञानमेवान्ववक्रामति । स एष ज्ञः सविज्ञानो भवति । तं विद्या-कर्मणी समन्वारभेते । पूर्व-प्रज्ञा च ॥ ३ ॥
</details>

<details><summary>श्रीमद्वासुदेवब्रह्मभगवान्</summary>

इदानीं करणेषूपसंहृतेषु सत्सु निष्क्रमणसाधनीभूतो यः अन्तर्व्यापारो भवति तमाह- **तस्य हैतस्य हृदयाग्रं प्रद्योतते** इति । ‘तस्य’ लिङ्गोपाधिकस्य ‘ह’ किल ‘एतस्य’ प्रकृतस्य उपसंहृत-करणस्य मुमूर्षोः ‘हृदयस्य’ हृदयच्छिद्रस्य ‘अग्रं’ नाडी-मुखं ‘प्रद्योतते’ प्रकाशते । यथा स्वप्नं प्रतिपित्सोः जाग्रद्वासनादानरूपेण स्वेन भासा चैतन्य-ज्योतिषा च करण-व्यतिरेकेण हृदये वासना-प्रकाशात्मकं ज्ञानं भवतीति ज्योतिर्ब्राह्मणे श्रुतम् । तथा मृतिदशायामपि तेजो-मात्रा ऽऽदानकृतेन वासना-रूपेण आत्म-चैतन्य-ज्योतिषा च प्राप्य-देहादेहादि-विषयबुद्धि-वृत्त्यात्मना हृदयाग्र-प्रद्योतनं भवति । ‘तेन’ हृदयाग्र ‘प्रद्योतेन’ प्रद्योतितः ‘एष आत्मा’ विज्ञानमयः लिङ्गोपाधिकः ‘निष्क्रामति’ । लिङ्गगमनात् स्वयमपि तदवष्टम्भेन निर्गच्छतीत्य् अर्थः । ननु- उक्त-प्रद्योतेन कर्मार्जितं लोकं पश्यन् आत्मा मरण-काले हृदयात्केन मार्गेण निर्गच्छतीत्य् आकाङ्क्षायां तमाह- **चक्षुष्टो वा मूर्ध्नो वे**ति । यदि अस्य आदित्य-लोक-प्राप्ति-निमित्तं ज्ञानं कर्म वा स्यात्, तदा असौ ‘चक्षुष्टः’ चक्षुषः सकाशात् निष्क्रामति । यदि ब्रह्म-लोक-प्राप्ति-निमित्तं ज्ञानं कर्म वा स्यात् तदा ‘मूर्ध्नः’ द्वारा निष्क्रामति । यथा-कर्म यथा-ज्ञानं ‘अन्येभ्यो वा शरीर-देशेभ्यः’ श्रोत्रादिभ्यः सकाशात् निष्क्रामतीत्य् अर्थः । तस्मात् सकर्मैवानुष्ठेयमिति भावः । ननु- निर्गच्छतां प्राणानां मध्ये कस्य प्राधान्यमित्यपेक्षायामाह- **तमुत्क्रामन्तं प्राणो ऽनूत्क्रामती**ति । यथाकर्म यथाश्रुतं ‘तं’ विज्ञानात्मानं ‘उत्क्रामन्तं’ परलोकाय प्रस्थितं परलोकाय उद्भूताभिप्रायं ‘अनु’ सृत्य ‘प्राणः’ सर्वाधिकारस्थानीयो राज्ञ इवाधिकारी राजानमुत्क्रामति । तं च ‘प्राणमनूत्क्रामन्तं’ अनुगच्छन्तं सन्तं ‘सर्वे प्राणाः’ वागादयः प्रधानस्य परिवार-स्थानीयाः अनूत्क्रामन्तीत्य् अर्थः । न चात्रानु-शब्दः क्रमावद्योतकः । किं तु- विज्ञानमयादेः प्राधान्य-द्योतकः । तथा हि- वागादयो हि प्राणा मुख्य-प्राणाधीनाः इति उद्गीथ-ब्राह्मणे निर्णीतम् । अतो वागाद्यपेक्षया मुख्य-प्राणस्य प्राधान्यम् । तथा मुख्य-प्राणो ऽपि स्थित्युत्क्रमणादौ भोक्तुः कर्माधीनः । अतो मुख्य-प्राण-अपेक्षया विज्ञानात्मनः प्राधान्यम् । इदं च प्राधान्यमभिप्रेत्य इह अनु-शब्दः प्रयुक्तः । लिङ्गावभासकस्यात्मनो लिङ्गस्य च उत्क्रमणे देश-काल-भेदाभावात् न क्रमार्थः अनु-शब्द इति भावः । एवं म्रियमाणस्यार्थसिद्धिमाह- **संज्ञानमेवान्ववक्रामती**ति । यथोत्क्रमणात्प्राक् स्वकर्मानुसारिभाविदेहविज्ञानसहितो भवति । तथा उत्क्रान्त्यनन्तरं ‘संज्ञानमेव‘ विशेषज्ञानोद्भासितमेव गन्तव्यं ‘अन्ववक्रामति’ अनुगच्छतीत्य् अर्थः । तथा च दुःखहानिमिच्छता मरण-काले स्वातन्त्र्यार्थं तत्साधनोपनिषद्हितशमादौ यत्नवता भवितव्यम् । किं च- सर्व-शुभ-कर्म-विधायित्वेन अशुभ-कर्म-निषेधित्वेन च शास्त्रस्य इह कर्म-भूमौ महानारम्भो दृश्यते । सो ऽपि मृतिकाले स्वातन्त्र्यार्थं पुण्योपचयकर्तव्यतां दर्शयति । अतस्तदपि यथा ऽधिकारं कर्तव्यमिति प्रकरणार्थः । यदुक्तं हृदयाग्रप्रद्योतनं तदेव स्पष्टयति- **स एष ज्ञः सविज्ञानो भवती**ति । ‘स एषः’ मुमूर्षुः आत्मा ‘ज्ञः’ ज्ञातृस्वभाव एव सन् सविज्ञानः’ पूर्व-प्रज्ञा ऽख्य-भावना-प्रधानेन विज्ञानेन सह वर्तमानो भवति । स्वप्ने इव विशेष-विज्ञानवान् भवतीत्य् अर्थः । एतच्च सविज्ञानत्वं कर्मवशादेवास्य भवति न स्वतन्त्रतः । स्वातन्त्र्येण हि सविज्ञानत्वे सर्वः कृत-कृत्यः स्यात् । नैव तु तल्लभ्यते । तस्मात् कर्मणोद्भाव्यमानेन भाविदेहविषयकान्तःकरण-वृत्त्य्-आश्रित-वासनात्मक-विशेष-ज्ञानेन सर्वो लोकः अन्त-काले स-विज्ञानो भवतीति भावः । पूर्वं शकटवत् सम्भृत-सम्भार उत्सर्ज्जद्यातीत्युक्तम् । तत्रेदानीं किं तस्य परलोकस्य प्रस्थितस्य पाथेयं शाकटिक-सम्भार-स्थानीयं परलोकं गत्वा यद्भुङ्क्ते । तत्र शरीराद्य्-आरम्भकं च किमिति जिज्ञासायामाह- **तं विद्या-कर्मणी समन्वारभेते पूर्व-प्रज्ञा चे**ति । प्रमाणात् अप्रमाणाद्वा जातं सम्यक्-ज्ञान-संशय-ज्ञानमिथ्याज्ञानसाधारणं संसार-हेतु-भूतं ज्ञानमात्रम् इह विद्या-शब्देनोच्यते न परमात्म-ज्ञानम् तस्य संसार-विरोधित्वात् । शास्त्रतो लोकतो वा स्वभावतो वा यत् दृष्ट-अदृष्टार्थ-स्वरूपं वाङ्-मनः-काय-साध्यं तत्सर्वं इह कर्म-शब्देनोच्यते । क्रियमाणस्य कर्मणः तत्फलस्य च भुक्तस्य यः संस्कारो हृदि संस्थितः सा पूर्व-प्रज्ञेत्युच्यते । इह विद्या-कर्मणोः कार्यकोटिरूपत्वात् समस्य वचनं कृतम् । पूर्वप्रज्ञायास्तदुद्भवप्राधान्यार्थं पृथक्-करणम् । प्राधान्यं तस्याः भुज्यमानस्य कर्मणः परिशेषरूपत्वाज्जायमानस्य मूलत्वाच्च । न च- एतस्याः कर्माद्यनुष्ठानादौ प्रयोजकत्वमेव नास्ति कुतः प्राधान्यमिति वाच्यम् । पूर्वप्रज्ञोद्भवानुद्भवनिमित्तकस्य बहुतरस्य कार्यस्य दर्शनात् । तथा हि-केषाञ्चित् कासुचित् क्रियासु चित्रकर्मादिलक्षणासु विनैवेहाभ्यासं जन्मत एवारभ्य कौशलं दृश्यते । केषाञ्चित् पुनरत्यन्तसुगमास्वपि क्रियासु रज्जुनिर्माणादिलक्षणासु अकौशलं दृश्यते । अतः पूर्व-प्रज्ञया विना विद्या-कर्मणी तत्-फल-भोगे वा न कस्यचित् प्रवृत्तिनियुक्तं तस्याः प्राधान्यम् (?) । अथवा विद्या-कर्मभ्यां च पूर्व-प्रज्ञाया उद्भवात् तयोः कारण-कोटित्वात् समस्य वचनम् । इतरस्याः कार्यत्वात् पृथक्-ग्रहणं । सर्वथा ऽपि कार्य-कारण-कोट्योः द्वैराश्यसिद्ध्यर्थमित्थं निर्द्देशः । तस्मादेतत् त्रयं विद्याकर्मपूर्वप्रज्ञाख्यं शाकटिक-सम्भार-स्थानीयं परलोक-पाथेयमिति । तथा च- तं परलोकं गच्छन्तं विद्या च कर्म च ‘विद्या-कर्मणी’ उक्तरूपे ‘समन्वारभेते’ सम्यगन्वारभेते अनुगच्छतः । पूर्व-प्रज्ञा चोक्त-लक्षणा समन्वारभते, इति वाक्य-योजना । तस्मादेव विद्या-कर्म-पूर्व-प्रज्ञाख्यं त्रयं देहान्तर-प्रतिपत्त्य्-उपभोग-साधनम् । तस्मात् विद्या-कर्मादि शुभमेव समाचरेत् शुभ-फलायेति प्रकरणार्थः ॥ ३ ॥
</details>


## ०४


<details open><summary>विश्वास-प्रस्तुतिः</summary>

तद्य᳘था तृणजलायुका᳘॥  
तृ᳘णस्या᳘न्तं ग᳘त्वा ऽऽत्मा᳘नमुपसᳫँ᳭ह᳘रत्येव᳘मे᳘वायम्पु᳘रुष ऽइदᳫँ᳭ श᳘रीरन्निहत्या᳘विद्याङ्गमयि᳘त्वा ऽऽत्मा᳘नमुपस᳘ᳫँ᳘हरति॥
</details>

<details><summary>मूलम् - श्रीधरादि</summary>

तद्य᳘था तृणजलायुका᳘॥  
तृ᳘णस्या᳘न्तं ग᳘त्वा ऽऽत्मा᳘नमुपसᳫँ᳭ह᳘रत्येव᳘मे᳘वायम्पु᳘रुष ऽइदᳫँ᳭ श᳘रीरन्निहत्या᳘विद्याङ्गमयि᳘त्वा ऽऽत्मा᳘नमुपस᳘ᳫँ᳘हरति॥
</details>

<details><summary>मूलम् - Weber</summary>

तद्य᳘था तृणजलायुका᳟॥  
तृ᳘णस्या᳘न्तं गॗत्वात्मा᳘नमुपसंह᳘रत्येव᳘मेॗवायम् पु᳘रुष इदं श᳘रीरं निहत्या᳘विद्यां गमयिॗत्वात्मा᳘नमुपस᳘ᳫं᳘हरति॥
</details>

<details><summary>मूलम् - विस्वरम्</summary>

तद्यथा तृण-जलायुका तृणस्यान्तं गत्वा आत्मानमुपसंहरति । एवमेव अयं पुरुष इदं शरीरं निहत्याविद्यां गमयित्वा आत्मानमुपसंहरति ॥ ४ ॥
</details>

<details><summary>श्रीमद्वासुदेवब्रह्मभगवान्</summary>

एवं सम्भृत-विद्यादि-सम्भारो देहान्तरं प्रतिपद्यमानः कथं तत्प्रतिपद्यते इत्य् अत्रार्थे दृष्टान्तमाह- **तद्यथा तृण-जलायुका तृणस्यान्तं गत्वा ऽऽत्मानमुपसंहरती**ति । तत्तत्र उद्भूत-वासनस्य म्रियमाणस्य तया वासनया देहान्तरसञ्चारे अयं दृष्टान्तः । ‘यथा’ येन प्रकारेण ‘तृण-जलायुका’ तृणस्यान्तमवसानं गत्वा अर्थात्तृणान्तरमाश्रित्य आत्मानमात्मनः पूर्वावयवमुपसंहरति अग्रिमावयवस्थाने इत्य् अर्थः । दार्ष्टान्तिकमाह- **एवमेवायं पुरुष इदं शरीरं निहत्याविद्यां गमयित्वा ऽऽत्मानमुपसंहरती**ति । यथा ऽयं दृष्टान्तः । ‘एवमेवायं पुरुषः’ यः प्रकृतः संसारी ‘इदं शरीरं’ पूर्वोपात्तं ‘निहत्य’ स्वप्न-प्रतिपित्सुरिव पातयित्वा ‘अविद्यां गमयित्वा’ अचेतनं कृत्वा आत्माभिमान-त्यागेन प्रसारितया वासनया अर्थाच्छरीरान्तरं गृहीत्वा ‘आत्मानमुपसंहरति’ । तत्रैवाहमिति आत्म-भावं प्रतिपद्यते न पूर्व-देहे इत्य् अर्थः । एतेन एतदपास्तं यद्वदन्ति पौराणिकाः-तृण-जलायुकादृष्टान्तात् देहान्तरं गृहीत्वा पूर्व-देहं मुञ्चत्यात्मेति स्थूल-देह-विशिष्टस्यैव परलोक-गमनमिति । यस्मात् देहनिर्गमनात्प्रागवस्थायामेव यथोक्ता हृदयस्था वासना विद्या-कर्म-निमित्तं भावि-देहं स्पृशति । जीवो ऽपि तत्राभिमानं करोति । पुनस्तु पूर्व-देहं त्यजतीत्येतस्मिन्नर्थे तृण-जलायुकादृष्टान्तः श्रुत्या दर्शितः । तस्मात् पूर्व-देह-विशिष्टस्यैव परलोक-गमनमिति अयुक्तमिति ॥ ४ ॥
</details>


## ०५


<details open><summary>विश्वास-प्रस्तुतिः</summary>

तद्य᳘था पेशस्कारी᳘॥  
पे᳘शसो मा᳘त्रामपादा᳘यान्यन्न᳘वतरङ्कल्याण᳘तरᳫँ᳭ रूप᳘न्तनुत᳘ ऽएव᳘मे᳘वायम्पु᳘रुष ऽइदᳫँ᳭ श᳘रीरन्निहत्या᳘विद्याङ्गमयि᳘त्वा ऽन्यन्न᳘वतरᳫँ᳭ रूप᳘न्तनुते पि᳘त्र्यम्वा गान्धर्व्व᳘म्वा ब्ब्राह्म᳘म्वा प्प्राजापत्य᳘म्वा दै᳘वम्वा मानुष᳘म्वा ऽन्ये᳘भ्यो वा भूते᳘भ्यः॥
</details>

<details><summary>मूलम् - श्रीधरादि</summary>

तद्य᳘था पेशस्कारी᳘॥  
पे᳘शसो मा᳘त्रामपादा᳘यान्यन्न᳘वतरङ्कल्याण᳘तरᳫँ᳭ रूप᳘न्तनुत᳘ ऽएव᳘मे᳘वायम्पु᳘रुष ऽइदᳫँ᳭ श᳘रीरन्निहत्या᳘विद्याङ्गमयि᳘त्वा ऽन्यन्न᳘वतरᳫँ᳭ रूप᳘न्तनुते पि᳘त्र्यम्वा गान्धर्व्व᳘म्वा ब्ब्राह्म᳘म्वा प्प्राजापत्य᳘म्वा दै᳘वम्वा मानुष᳘म्वा ऽन्ये᳘भ्यो वा भूते᳘भ्यः॥
</details>

<details><summary>मूलम् - Weber</summary>

तद्य᳘था पेशस्कारी᳟॥  
पे᳘शसो॥  
मा᳘त्रामपादा᳘यान्यन्न᳘वतरं कल्याण᳘तरं रूपं᳘ तनुत᳘ एव᳘मेॗवायम् पु᳘रुष इदं श᳘रीरं निहत्या᳘विद्यां गमयिॗत्वान्यन्न᳘वतरं रूपं᳘ तनुते पि᳘त्र्यं वा गन्धर्वं᳘ वा ब्राह्मं᳘ वा प्राजापत्यं᳘ वा दै᳘वं वा मानुषं᳘ वान्ये᳘भ्यो वा भूते᳘भ्यः॥
</details>

<details><summary>मूलम् - विस्वरम्</summary>

तद्यथा पेशस्-कारी पेशसो मात्रामपादाय अन्यन्नवतरं कल्याणतरं रूपं तनुते । एवमेव अयं पुरुष इदं शरीरं निहत्याविद्यां गमयित्वा अन्यन्नवतरं रूपं तनुते । पित्र्यं वा । गान्धर्वं वा । ब्राह्मं वा । प्राजापत्यं वा । दैवं वा । मानुषं वा । अन्येभ्यो वा भूतेभ्यः ॥ ५ ॥
</details>

<details><summary>श्रीमद्वासुदेवब्रह्मभगवान्</summary>

एवं जलायुकावत् वासनयैव शरीरान्तरं गच्छत आत्मनः तदारम्भकाणि पञ्च भूतानीति “तद्यथा राजानं” इत्यादावुक्तम् । तत्र किं नित्योपात्तमेव भूत-पञ्चकं पूर्व-पूर्व-देहद्वयोपमर्द्देन अन्यदन्यद्देहद्वयमारभते । किं वा अन्यदन्यदेव भूत-पञ्चकमन्यमन्यं देहं जनयतीति सन्देहे तत्तद्भूतपञ्चकोत्पत्तावपि कारणान्तरस्य मृग्यत्वात् मायायाः सर्व-कारणत्वे ऽपि तत्तद्देहारम्भ-समये तत्तदुपादान-भूत-पञ्चकोत्पादकत्वे प्रमाणाभावात् प्रति-देहारम्भं भूत-पञ्चक-व्यक्तिभेदे मानाभावाच्च न द्वितीयः पक्षः सम्भवतीत्यभिप्रेत्य प्रथम-पक्षमेवाङ्गीकारयितुं दृष्टान्तमाह- **तद्यथा पेशस्-कारी**ति । तत्तत्र नित्योपात्तमेव मायामयं भूत-पञ्चकं प्रति-देहारम्भम् उपादानम् इत्य् अस्मिन्नर्थे दृष्टान्तः । ‘यथा’ लोके पेशः सुवर्णं तत्करोतीति ‘पेशस्-कारी’ सुवर्ण-कारः ‘पेशसः’ सुवर्णस्य ‘मात्रां’ पूर्व-रचनामपादायापच्छिद्योपमृद्य ‘अन्यत्’ पूर्वस्माद्रचना-विशेषात् भिन्नं नवादपि नवं ‘नवतरं’ अभिनवतरं कल्याणादपि कल्याणं कल्याणतरमतिशोभनं ‘रूपं’ ‘तनुते’ निर्मिनोति इत्य् अर्थः । दार्ष्टान्तिकमाह- **एवमेवायं पुरुष ऽइदं शरीरं निहत्ये**त्य् आदिना । ‘रूपं’ संस्थान-विशेषं देहान्तरम् । अन्यत्तु पूर्ववत् । किं तदारभ्यमाणं शरीरमित्य् अपेक्षायामाह- **पित्र्यं वा गान्धर्वं वा ब्राह्मं वा प्राजापत्यं वा दैवं वा मानुषं वे**ति । पितृभ्यो हितं ‘पित्र्यं’ पितृ-लोकोपभोग्यमिति यावत् । एवं तल्लोकोपभोगयोग्यं तत्तन्नामकं व्याख्यायेयम् । ‘ब्रह्म’ हिरण्य-गर्भः तल्लोकोपभोग-योग्यं ब्राह्मम् । प्रजापतिर्विराट् तल्लोकोपभोग-योग्यं ‘प्राजापत्यं वा’ शरीरम् । ‘तनुते’ इति प्रत्येकमभिसम्बध्यते । देहव्यक्तीनामानन्त्येन प्रत्येकं कथयितुमशक्यत्वात् अनुक्तं सर्वनामान्यशब्देन गृह्णाति- **अन्येभ्यो वा भूतेभ्य** इति । यथाकर्म यथाश्रुतं ‘अन्येभ्यो भूतेभ्यः’ प्रेततिर्यगादिभ्यः सकाशात् शरीरं तनुते इति सम्बध्यते । तस्माद्वर्तमानदेहारम्भकाण्य् एव भूतानि शरीरान्तरारम्भकाणि । तद्वशाच्चास्य संसरणमिति भावः ॥ ५ ॥
</details>


## ०६


<details open><summary>विश्वास-प्रस्तुतिः</summary>

स वा᳘ ऽअय᳘मात्मा᳘ ब्ब्र᳘ह्म ॥  
व्विज्ञानम᳘यो मनोम᳘यो व्वाङ्म᳘यः प्प्राणम᳘यश्चक्षुर्म्म᳘यः श्रोत्रम᳘य ऽआकाशम᳘यो व्वायुम᳘यस्तेजोम᳘य ऽआपोम᳘यः प्पृथिवीम᳘यः क्रोधम᳘यो ऽक्रोधम᳘यो हर्षम᳘यो ऽहर्षम᳘यो धर्म्मम᳘यो ऽधर्म्मम᳘यः सर्व्वम᳘यस्त᳘द्य᳘देदम्म᳘यो ऽदोम᳘य ऽइ᳘ति यथाकारी᳘ यथाचारी त᳘था भवति साधुकारी᳘ साधु᳘र्भ्भवति पापकारी पा᳘पो भवति पु᳘ण्यः पुण्येन[[!!]] क᳘र्म्मणा भ᳘वति पा᳘पः पा᳘पेने᳘ति॥
</details>

<details><summary>मूलम् - श्रीधरादि</summary>

स वा᳘ ऽअय᳘मात्मा᳘ ब्ब्र᳘ह्म ॥  
व्विज्ञानम᳘यो मनोम᳘यो व्वाङ्म᳘यः प्प्राणम᳘यश्चक्षुर्म्म᳘यः श्रोत्रम᳘य ऽआकाशम᳘यो व्वायुम᳘यस्तेजोम᳘य ऽआपोम᳘यः प्पृथिवीम᳘यः क्रोधम᳘यो ऽक्रोधम᳘यो हर्षम᳘यो ऽहर्षम᳘यो धर्म्मम᳘यो ऽधर्म्मम᳘यः सर्व्वम᳘यस्त᳘द्य᳘देदम्म᳘यो ऽदोम᳘य ऽइ᳘ति यथाकारी᳘ यथाचारी त᳘था भवति साधुकारी᳘ साधु᳘र्भ्भवति पापकारी पा᳘पो भवति पु᳘ण्यः पुण्येन[[!!]] क᳘र्म्मणा भ᳘वति पा᳘पः पा᳘पेने᳘ति॥
</details>

<details><summary>मूलम् - Weber</summary>

स वा᳘ अय᳘मात्मा᳟॥  
ब्र᳘ह्म विज्ञानम᳘यो मनोम᳘यो वाङ्म᳘यः प्राणम᳘यश्चक्षुर्म᳘यः श्रोत्रम᳘य आकाशम᳘यो वायुम᳘यस्तेजोम᳘य आपोम᳘यः पृथिवीम᳘यः [^wbr_3] क्रोधम᳘योऽक्रोधम᳘यो हर्षम᳘योऽहर्षम᳘यो धर्मम᳘योऽधर्मम᳘यः सर्वम᳘यस्त᳘द्यॗदेदम्म᳘योऽदोम᳘य इ᳘ति यथाकारी᳘ यथाचारी त᳘था भवति साधुकारी᳘ साधु᳘र्भवति पापकारी पा᳘पो भवति पु᳘ण्यः पु᳘ण्येन क᳘र्मणा भ᳘वति पा᳘पः पा᳘पेने᳘ति॥  

[^wbr_3]: पृथ्वीम᳘यः A. first hand. - ibid. यथाचारी᳘ तथा᳘, पापकारी᳘ पापो᳘, पा᳘पः पा᳘पेनेति AM.
</details>

<details><summary>मूलम् - विस्वरम्</summary>

स वा अयमात्मा ब्रह्म । विज्ञानमयः । मनोमयः । वाङ्मयः । प्राणमयः । चक्षुर्मयः । श्रोत्रमयः । आकाशमयः । वायुमयः । तेजोमयः । आपोमयः । पृथिवीमयः । क्रोधमयः । अक्रोधमयः । हर्षमयः । अहर्षमयः । धर्ममयः । अधर्ममयः । सर्वमयः । तद्यदा इदम्मयः अदोमयः, इति । यथाकारी यथाचारी तथा भवति । साधुकारी साधुर्भवति । पापकारी पापो भवति । पुण्यः पुण्येन कर्मणा भवति । पापः पापेनेति ॥ ६ ॥
</details>

<details><summary>श्रीमद्वासुदेवब्रह्मभगवान्</summary>

यो ऽयमात्मनः संसार-सम्बन्धः स वास्तवो न भवति किं तु- औपाधिक एवेति तदुपाधिनो दर्शयितुम् आत्मनो वास्तव-स्वरूपमाह- **स वा ऽअयमात्मा ब्रह्मे**ति । ‘सः’ प्रकृतः संसारी । वै-शब्दस्तत्स्मृत्यर्थः । अयमपि विद्यातत्कार्यविनिर्मुक्तः स्वप्रकाशः अपरो ऽक्षात्मा कूटस्थः साक्षी चिद्धातुः एवंभूतः सो ऽहमात्मा ‘वै’ ‘ब्रह्म’ अशनायाद्यतीतपरमात्मैव अस्य संसारिणो वास्तवं रूपमित्य् अर्थः । ब्रह्मैव सन्नयमात्मा अविद्यया ऽब्रह्मवत् प्रतिपन्नः । पुनः सम्यक् ज्ञानोत्तद्ध्वंसे ब्रह्मैवावतिष्ठत इति भावः । इदानीं यत्प्रयुक्तः एवंविधब्रह्मात्मनो बन्धः तानुपाधीन् आह- **विज्ञानमयो मनोमयो वाङ्मयः प्राणमय** इति । विज्ञानं बुद्धिः तन्मयः तत्प्रायः । बुद्ध्यैक्याध्यासाद्धि धर्मस्य कर्तृत्वादेः आत्मन्यारोपः । अतस्तत्प्रायः । अस्मिन् प्रकरणे सर्वो ऽपि मयट् प्रायार्थः, न तु विकारार्थः । मनसः सन्निकर्षान्मनोमयः । विज्ञानमयत्वं चिन्मयत्वोपलक्षणम् । मनोमयत्वमहङ्कारमयत्वोपलक्षणमिति द्रष्टव्यम् । वदन-व्यापार-काले वाङ्मयः सः । प्राणमयः पञ्चवृत्तिकस्तन्मयस्तत्प्रायः । तथा रूप-दर्शन-काले चक्षुर्मयः । शब्द-श्रवण-काले श्रोत्रमयः । एतच्च रसनादेः कर्मेन्द्रियाणां चोपलक्षणपरमित्य् अर्थः । एवं प्राणबुद्ध्यादिद्वारेण चक्षुरादि-करणमयः सन्नात्मा शरीरारम्भकभूतमयो ऽपि भवतीत्य् आह- **आकाशमयो वायुमयस्तेजोमय आपोमयः पृथिवीमय** इति । आकाशशरीरारम्भे आकाशमयः । तथा वायव्यशरीरारम्भे वायुमयः । तैजस-शरीरारम्भे तेजोमयः । तथा वरुण-लोकेषु आप्य-शरीरारम्भे आपोमयः । पार्थिव-शरीरारम्भे पृथिवीमयः । एवं कार्य-करण-सङ्घातमयः सन्नात्मा तत्राभिव्यज्यमानान्तरात्मवृत्त्युपाधिकश्च भवतीत्य् आह- **क्रोधमयो ऽक्रोधमयो हर्षमयो ऽहर्षमय** इति । प्राप्ताप्राप्तवस्त्वन्तरदर्शनेन तद्विषयाभिलाषः स्व-विषय-भोगावसानमन्तरेण केनचित् प्रतिहन्यमानश्चेद्भवति, तदा क्रोध-रूपेण परिणमते । तन्मयः क्रोधमयः । स क्रोधो यदि केनचिदुपायेन निर्वर्तितः स्यात् तदा प्रसन्नं चित्तं अक्रोधः तन्मयो ऽक्रोधमय इत्य् अर्थः । तथा इष्ट-वस्तु-संयोग-निमित्तो हर्षः, ‘तन्मयः’ ‘हर्षमयः’ । इष्ट-वस्तु-वियोग-निमित्तः ‘अहर्षः’ तन्मयः ‘अहर्षमयः’ । एवमक्रोधहर्षमयत्वे क्रोधाहर्षमयत्वे चात्मनः क्रमेण पुण्यापुण्यमयत्वं भवतीत्य् आह- **धर्ममयो ऽधर्ममय** इति । न हि क्रोधादिभिर्विना धर्माधर्मप्रवृत्तिरुपपद्यत इत्य् अर्थः । एवं धर्माधर्ममयः सन् सर्वप्रायो भवतीत्य् आह- **सर्वमय** इति । सर्वस्य व्याकृता-व्याकृतस्य जगतो धर्माधर्म-कार्यत्वेन तयोः फलं प्रतिपद्यमानस्तन्मयः सन् ‘सर्वमयः’ भवतीत्य् अर्थः । ननु- व्याकृतमयत्वस्य प्रत्यक्ष-सिद्धत्वे ऽपि अव्याकृतमयत्वस्य तदभावात् कथं सर्वमयत्वं ज्ञातुं शक्यते इत्याकाङ्क्षायाम् अपरो ऽक्षेण कार्यलिङ्गेन तत्कारणीभूतः परो ऽक्षो ऽपि धूमाद्वह्निरिव ज्ञातुं शक्यते इत्यभिप्रेत्य सर्वमयत्वं साधयति- **तद्यदेदम्मयो ऽदोमय** इतीति । यत्किमपि कर्म शुभाशुभ-चेष्टा-रूपं साक्षादुपलभ्यते । तत् इदमित्येवोच्यते । तेन प्रत्यक्ष्येण लिङ्गेन भावनारुद्धपरो ऽक्षतत्कारणत्वेन अनुमीयमानं अद इत्युच्यते । तथा च यदा यस्मिन् समये अयमात्मा गृह्यमाणविषयादिमयः तदा ‘इदंमयः’ इत्य् अर्थः । तथा कार्येण अनुमिमान-भावनात्मक-विषयादिमयः ‘अदोमयः’ । तदिति पदं सर्वमयत्वसाधनोपसंहारार्थम् । तदिदं सर्वमयत्वं सिद्धमित्य् अर्थः । इदानीं विज्ञान-मयादि-वाक्यार्थं सङ्क्षिप्याह- **यथाकारी यथाचारी तथा भवती**ति । यथा कर्तुं शीलमस्यास्तीति ‘यथाकारी’ । यथा चरितुं शीलमस्यास्तीति ‘यथाचारी’ । सः ‘तथा’ तादृशो ‘भवति’ । करण-चरणानुरूपो भवति । करणं नाम विधि-प्रतिषेधगम्या नियता क्रिया, चरणं तु अनियतक्रिया, इति विशेषः । एवं यथाकारीत्याद्यनूद्य तथा भवतीत्येतत् व्याचष्टे- **साधुकारी साधुर्भवति पापकारी पापो भवती**ति । साधुरुत्कृष्टः पितृगन्धर्वादि-लोके भवति । ‘पापः’ निकृष्ट एव स्थावरादौ ‘भवति’ जायत इत्य् अर्थः । ननु-साधुकारीत्यादौ ताच्छील्यप्रत्ययश्रवणात् भूयो ऽभ्यासादेव पुण्य-पाप-सम्बन्धो भवति न सकृदनुष्ठानात्, इत्याशङ्कायां प्राप्तायां सकृदनुष्ठानादपि पुण्य-पाप-सम्बन्धो भवत्येवेति दर्शयितुं शङ्का-बीजं ताच्छील्य-प्रत्ययं विहाय आह- **पुण्यः पुण्येन कर्मणा भवति पापः पापेन इती**ति । ‘पुण्यः’ पुण्यवान्, ‘पापः’ पापवान् । तथा च पुण्य-पाप-कर्माभ्यासे तत्-फलातिशयो भवतीत्य् एवंपरतैव ताच्छील्य-प्रत्ययोपादानस्य । न तु सकृदनुष्ठानात् तत्-फल-सम्बन्धाभाव-परतेत्य् अर्थः । यत एवं उत्कृष्टापकृष्ट-योनि-प्राप्तौ पुण्यापुण्ययोरेवासाधारण-कारणत्वम्, इतरेषां तु साधारणम्; अतः सर्वदा पुण्यमेवानुष्ठेयम् । नेतरत्, इति भावः ॥ ६ ॥
</details>


## ०७


<details open><summary>विश्वास-प्रस्तुतिः</summary>

(त्य᳘) अ᳘थो ख᳘ल्वाहुः॥  
कामम᳘य ऽए᳘वायम्पु᳘रुष ऽइ᳘ति स य᳘थाकामो भ᳘वति त᳘थाक्रतुर्भ्भवति य᳘थाक्रतुर्भ्भ᳘वति तत्क᳘र्म्म कुरुते यत्क᳘र्म्म कुरुते त᳘दभिस᳘म्पद्यत ऽइ᳘ति॥
</details>

<details><summary>मूलम् - श्रीधरादि</summary>

(त्य᳘) अ᳘थो ख᳘ल्वाहुः॥  
कामम᳘य ऽए᳘वायम्पु᳘रुष ऽइ᳘ति स य᳘थाकामो भ᳘वति त᳘थाक्रतुर्भ्भवति य᳘थाक्रतुर्भ्भ᳘वति तत्क᳘र्म्म कुरुते यत्क᳘र्म्म कुरुते त᳘दभिस᳘म्पद्यत ऽइ᳘ति॥
</details>

<details><summary>मूलम् - Weber</summary>

अ᳘थो ख᳘ल्वाहुः॥  
कामम᳘य एॗवायम् पु᳘रुष इ᳘ति स य᳘थाकामो भ᳘वति त᳘थाक्रतुर्भवति [^wbr_4] य᳘थाक्रतुर्भ᳘वति तत्क᳘र्म कुरुते यत्क᳘र्म कुरुते त᳘दभिस᳘म्पद्यत इ᳘ति॥  

[^wbr_4]: त᳘थाक्रतु᳘र्भवति य᳘थाक्रतु᳘र्भवति AM.
</details>

<details><summary>मूलम् - विस्वरम्</summary>

अथो खल्व् आहुः । काममय एवायं पुरुष इति । स यथाकामो भवति तथाक्रतुर्भवति । यथाक्रतुर्भवति तत्कर्म कुरुते । यत्कर्म कुरुते तदभिसम्पद्यते इति ॥ ७ ॥
</details>

<details><summary>श्रीमद्वासुदेवब्रह्मभगवान्</summary>

पुण्य-पापयोरेव संसारासाधारण-कारणत्वमिति यदिदमुक्तं तत् पूर्व-पक्षीकृत्य इदानीं कामस्यैवासाधारण-कारणत्वमिति सिद्धान्तमभिप्रेत्य् आह- **अथो खल्वाहुः काममय एवायं पुरुष इती**ति । पूर्व-पक्षानन्तरं सिद्धान्तप्रान्तेर्योग्यताद्योतकः अथो-शब्दः । ‘खलु’ निश्चये । स्थूल-दृश एके आचार्याः पुण्य-पुण्योमयोऽयं पुरुष इत्याहुः कथयन्ति । अन्ये पुनर्बन्धमोक्षकुशलाः ‘अयं पुरुषः’ खलु ‘काममय एव’ कामो विषयादित्सा तन्मय इत्याहुः । न चैवं सति अविद्यायाः संसार-हेतुत्वानुपपत्तिः, तस्याः स्वतः तद्धेतुत्वानुपपत्तेः इष्टत्वात् । सहकार्यपेक्षायां तु कामस्यैव प्राधान्यात् काम एव असाधारणं कारणं संसारस्य । उक्तयोः पुण्य-पापयोरपि तदभावे ऽनुदयात् “अकामस्य क्रिया काचित् दृश्यते नेह कस्यचित् । यद्यद्धि कुरुते किञ्चित् तत्तत्कामस्य चेष्टितम्”- इति मनु-स्मरणात् । कामान् यः कामयते मन्यमानः स कामस्यैवासाधारण-कारणत्वात् युक्तं काममय एवेत्यवधारणमित्य् अर्थः । कया प्रणाड्या कामस्य संसार-कारणत्वमित्य् अपेक्षायामाह- **स यथाकामो भवति तथाक्रतुर्भवति यथाक्रतुर्भवति** इत्यादिना । स आत्मा सामान्यतः काममयः सन् ‘यथाकामः’ यादृशेन काम-विषयेन युक्तो भवति, तथाक्रतुर्भवति । क्रतुर्नामाध्यवसायः, यदनन्तरा क्रिया प्रवर्तते । काम एव ईषदभिलाषमात्रे यस्मिन् विषये अभिव्यक्तो भवति । स तस्मिन् विषये अविहन्यमानः स्फुटी-भवन् क्रतुत्वमापद्यते तन्मय आत्मा भवतीति यावत् । सः ‘यथाक्रतुर्भवति’ यादृश-कर्म-विषयेण क्रतुना युक्तो भवति । ‘तत्कर्म कुरुते’ । यद्विषयः क्रतुः स्वयं तत्-फल-सिद्धये तद्योग्यं कर्म निर्वर्तयतीति यावत् । ‘यत्कर्म कुरुते’ ‘तदभिसम्पद्यते’ तदीयं फलमभिसंम्द्यते प्राप्नोति । तस्मात्सर्वमयत्वे काममयत्वं हेतुरित्य् अर्थः ॥ ७ ॥
</details>


## ०८


<details open><summary>विश्वास-प्रस्तुतिः</summary>

त᳘देष श्लो᳘को भवति॥  
त᳘देव सत्त᳘त्सह क᳘र्म्मणैति लिङ्गम्म᳘नो य᳘त्र नि᳘षक्तमस्य। प्प्राप्या᳘न्तङ्क᳘र्म्मणस्त᳘स्य यत्कि᳘ञ्चेह᳘ करो᳘त्यय᳘म्। त᳘स्माल्लोकात्पु᳘नरै᳘त्यस्मै᳘ लोका᳘य क᳘र्म्मण ऽइ᳘ति नु᳘ काम᳘यमानो᳘ ऽथाकाम᳘यमानो᳘ यो ऽकामो नि᳘ष्काम ऽआत्म᳘काम ऽआप्त᳘कामो भ᳘वति न त᳘स्मात्प्राणा ऽउ᳘त्क्रामन्त्य᳘त्रैव᳘ सम᳘वनीयन्ते ब्ब्र᳘ह्मैव सन्ब्रह्मा᳘प्येति॥
</details>

<details><summary>मूलम् - श्रीधरादि</summary>

त᳘देष श्लो᳘को भवति॥  
त᳘देव सत्त᳘त्सह क᳘र्म्मणैति लिङ्गम्म᳘नो य᳘त्र नि᳘षक्तमस्य। प्प्राप्या᳘न्तङ्क᳘र्म्मणस्त᳘स्य यत्कि᳘ञ्चेह᳘ करो᳘त्यय᳘म्। त᳘स्माल्लोकात्पु᳘नरै᳘त्यस्मै᳘ लोका᳘य क᳘र्म्मण ऽइ᳘ति नु᳘ काम᳘यमानो᳘ ऽथाकाम᳘यमानो᳘ यो ऽकामो नि᳘ष्काम ऽआत्म᳘काम ऽआप्त᳘कामो भ᳘वति न त᳘स्मात्प्राणा ऽउ᳘त्क्रामन्त्य᳘त्रैव᳘ सम᳘वनीयन्ते ब्ब्र᳘ह्मैव सन्ब्रह्मा᳘प्येति॥
</details>

<details><summary>मूलम् - Weber</summary>

त᳘देष श्लो᳘को भवति॥  
त᳘देव सत्त᳘त्सह क᳘र्मणैति लिङ्गम् म᳘नो य᳘त्र नि᳘षक्तमस्य॥  
प्राप्या᳘न्तं क᳘र्मणस्त᳘स्य यत्किं᳘ चेह᳘ करो᳘त्यय᳘म्॥  
त᳘स्माल्लोकात्पु᳘नरै᳘त्यस्मै᳘ लोका᳘य क᳘र्मण इ᳘ति नु᳘ काम᳘यमानो᳘ऽथाकाम᳘यमानोॗ योऽकामो नि᳘ष्काम आत्म᳘काम आप्त᳘कामो भ᳘वति न त᳘स्मात्प्राणा [^wbr_5] उ᳘त्क्रामन्त्य᳘त्रैव᳘ सम᳘वनीयन्ते ब्र᳘ह्मैव सन्ब्रह्मा᳘प्येति॥  

[^wbr_5]: त᳘देव स᳘त्तत्स᳘ह, नि᳘षक्तम᳘स्य, तस्मा᳘ल्लोकात्पु᳘नरैत्यस्मै᳘, योऽकामो᳘ निष्काम, न᳘ तस्मा᳘त्प्राणा AM.
</details>

<details><summary>मूलम् - विस्वरम्</summary>

तदेष श्लोको भवति- **“तदेव सत्तत्सह कर्मणैति लिङ्गं मनो यत्र निषक्तमस्य । प्राप्यान्तं कर्मणस्तस्य यत्किञ्चेह करोत्य् अयम् । तस्माल्लोकात्पुनरैत्य् अस्मै लोकाय कर्मणे ।”** इति नु कामयमानः । अथाकामयमानः । यो ऽकामो निष्काम आत्म-काम आप्तकामो भवति । न तस्मात् प्राणा उत्क्रामन्ति । अत्रैव समवनीयन्ते । ब्रह्मैव सन् ब्रह्माप्येति ॥ ८ ॥
</details>

<details><summary>श्रीमद्वासुदेवब्रह्मभगवान्</summary>

ब्राह्मणोक्ते ऽर्थे मन्त्र-सम्मतिमाह- **तदेष श्लोको भवति तदेव सत्तत्सह कर्म्मणैती**ति । तत्तत्र ब्राह्मणोक्ते ऽर्थे एष सार्द्धः ‘श्लोकः’ मन्त्रो भवति । ‘अस्य’ उद्भूताभिलाषस्य ‘लिङ्गं’ सप्तदशावयवात्मकं मनः प्रधान-त्वात् मनः-शब्द-वाच्यम् । यद्वा प्रमात्रादि-साक्षी येन साक्ष्येण मनसा लिङ्ग्यते, तन्मनो लिङ्गमिति तल्लिङ्ग ‘मनो यत्र’ यस्मिन् गन्तव्ये फले ‘निषक्तं’ निश्चयेन सक्तं भवति । तन्मनः तद्-गन्तव्य-फल-रूपापन्नं ‘सत्’ ‘कर्मणा’ फलारम्भकी-भूत-कर्मणा ‘सह’ ‘तदेव‘ गन्तव्यं फलमेति गच्छतीत्यर्थः । तथा च- यदभिलाषात् यत्कर्म कृतवान् तत्र मनो ऽभिषङ्गवशात् तेन कर्मणा सहास्य तत्-फल-प्राप्तिरिति वाक्यार्थे स्थिते कामो मूलं संसारस्येत्यवगतम् । तथा च पर्याप्त-कामस्य कृतात्मनश्च “इहैव सर्वे प्रविलीयन्ति कामाः”- ( ) इति श्रुत्य्-अन्तरात् अवाप्तपरमपुरुषार्थस्य शुद्ध-बुद्धेर्जीवन्-मुक्तस्य ब्रह्मविद इहैव जीवदवस्थायामेव काम-विनाश-श्रवणात् अर्थात् विद्यमानान्यपि कर्माणि काम-हीनस्य निष्फल-प्रसवानि इत्य् अवगतेः काम एव संसारे हेतुरिति भावः । ननु- काम-प्रधानः संसरति चेत्; कर्म-फल-भोगानन्तरं कामाभावात् मुक्तिरेव भविष्यतीत्य् आशङ्कायामाह- **प्राप्यान्तं कर्मण** इत्यादिना । अयं फलासक्तः कामी इहास्मिन् लोके यत्किञ्चित्कर्म करोति ‘तस्य’ ‘कर्मणः’ भोगेन अन्तमवसानं ‘प्राप्य’ कर्म-फल-भोग-समाप्तिं गत्वा ‘तस्मात् लोकात्’ भुक्त-भोगात् ‘पुनरैति’ आगच्छति । ‘अस्मै लोकाय कर्मणे’ । कर्म-प्रधानत्वात् अस्य लोकस्य कर्मण इति विशेषणम् । अस्मिन्मनुष्यलोके कर्म-करणार्थमित्यर्थः । तस्मादेवं फलासक्तः सन् कर्म कृत्वा तत्-फल-भोगार्थं गच्छति । ततश्च पुनः कर्म-करणार्थमागच्छतीत्य् एवंभूतसंसरणप्रवाहस्य विना ब्रह्म-ज्ञानमनुच्छेदात् न कर्म-फल-भोगावसाने मुक्तिः शक्येति भावः । इदानीमज्ञानकारणकः काम एव संसार-असाधारण-कारणमित्य् उक्तमुपसंहरति- **इति नु कामयमान** इति । इत्य् एवं ‘नु’ खलु ‘कामयमानः’ संसरतीति शेषः । एवं इयता प्रबन्धेन अवस्था-द्वय-दृष्टान्तस्य दार्ष्टान्तिक-भूतः संसारः स-कारणको दर्शितः । इदानीं योषिदालिङ्गनेनेव पुंसः सुषुप्ति-प्राप्तस्यात्मनः कामादि-हीनं रूपं मोक्षदृष्टान्तभूतं यत् अतिच्छन्दोवाक्येनोक्तं तस्य दार्ष्टान्तिक-भूतं सोपायं मोक्ष-स्वरूपमाह- **अथाकामयमान** इत्यादिना । अथ-शब्दः संसार-प्रकरण-विच्छेदार्थः । यस्मात् कामयमान एव एवं संसरति । तस्मादकामयमानो विद्वान्न क्वचित्संसरति । “न तस्मात्प्राणा उत्क्रामन्ति” इति वचनात् कामाभावे तदुत्थतत्संसरणहेतुकर्माभावाच्च । किं तर्हि “ब्रह्मैव सन् ब्रह्माप्येति“ इत्यग्रिमेणान्वयः । कुतो ऽकामयमानः स्यादित्य् अत आह- **यो ऽकाम** इति । बाह्येषु शब्दाद्यर्थेषु दृष्टिश्रुतिपूर्वकाः कामा यस्य न सन्ति सः ‘अकामः’ इत्य् अर्थः । अकामो ऽपि कुतो हेतोरित्य् अत आह- **निष्काम** इति । अतिग्रहशब्दिताः शब्दादिवासनात्मका अन्नस्था ये कामाः ते निर्गता यस्मात् सः ‘निष्कामः’ । अतः अकामपदेन बाह्या निरस्यन्ते । निष्कामपदेन तद्धेतुभूता आन्तरा इति अपौनरुक्त्यमित्यर्थः । कथं च निष्कामत्वं भवतीत्य् अपेक्षायामाह- **आत्मकाम** इति । आत्मैव सर्वमिति ज्ञानेन सर्वशब्दादिप्रपञ्चस्य आत्म-मात्रत्वे प्रतिपन्ने स्वातिरिक्त-कामयितव्यराहित्यम् आत्मकामत्वम् । अतः शब्दादिसाध्यसुखस्यापि आत्ममात्रत्वात् आत्मैव कामो यस्य सः ‘आत्मकामः’ इत्य् अर्थः । अत एव- **आप्तकाम** इति । आप्ताः कामा येन सः ’आप्तकामः ’ । आत्मकामत्वादाप्तकामत्वमित्यर्थः । अर्थादात्मैकत्वज्ञानाभावे अकामयमानत्वासम्भवात् संसारो दुर्वार इति आत्मनो ज्ञानाय यतितव्यमिति सूचितं भवति । किमेवंविधस्य भवतीत्यपेक्षायां मोक्ष एव भवतीत्याह- **न तस्मात्प्राणा उत्क्रामन्त्यत्रैव समवनीयन्ते ब्रह्मैव सन् ब्रह्माप्येती**ति । ‘तस्मात्‘ अकामयमानात्सकाशाद्धि ‘प्राणाः’ वागादयः ‘नोत्क्रामन्ति’ । कामाभावेन कर्माभावे सति गमन-कारणाभावात् । किं तु- तप्तलोहनिक्षिप्तोदकबिन्दुवत् अत्रैव ब्रह्मस्वरूपे एव’ ‘समवनीयते’ सम्प्रलीयन्ते इत्य् अर्थः । स चाकामयमानो जीवन्नेव ‘ब्रह्मैव सन्’ सुषुप्त्यवस्थायामिव अपरिच्छिन्न-निर्विशेषाद्वैतालिप्त-चिज्ज्योतिः-स्वभावः सन् ‘ब्रह्माप्येति’ प्राप्नोति नित्यप्राप्तत्वादेव अप्येतिशब्देन प्राप्तिरुपचर्यते इत्य् अर्थः ॥ ८ ॥
</details>


## ०९


<details open><summary>विश्वास-प्रस्तुतिः</summary>

त᳘देष श्लो᳘को भवति॥  
यदा स᳘र्व्वे प्प्रमुच्य᳘न्ते का᳘मा᳘ ये ऽस्य हृदि᳘ श्रिताः᳘ \*। अ᳘थ म᳘र्त्यो ऽमृ᳘तो भवत्य᳘त्र ब्ब्र᳘ह्म स᳘मश्नुत ऽइ᳘ति॥
</details>

<details><summary>मूलम् - श्रीधरादि</summary>

त᳘देष श्लो᳘को भवति॥  
यदा स᳘र्व्वे प्प्रमुच्य᳘न्ते का᳘मा᳘ ये ऽस्य हृदि᳘ श्रिताः᳘ \* [^१_१९८]। अ᳘थ म᳘र्त्यो ऽमृ᳘तो भवत्य᳘त्र ब्ब्र᳘ह्म स᳘मश्नुत ऽइ᳘ति॥

[^१_१९८]: “स्थिताः” इति काण्वः पाठः ।
</details>

<details><summary>मूलम् - Weber</summary>

त᳘देष श्लो᳘को भवति॥  
यदा स᳘र्वे प्रमुच्य᳘न्ते का᳘माॗ येऽस्य हृदि᳘ स्थिताः᳟॥  
अ᳘थ म᳘र्त्योऽमृ᳘तो भवत्य᳘त्र ब्र᳘ह्म स᳘मश्नुत इ᳘ति॥
</details>

<details><summary>मूलम् - विस्वरम्</summary>

तदेष श्लोको भवति- **“यदा सर्वे प्रमुच्यन्ते कामा ये ऽस्य हृदि श्रिताः । अथ मर्त्यो ऽमृतो भवत्यत्र ब्रह्म समश्नुते”**- इति ॥ ९ ॥
</details>

<details><summary>श्रीमद्वासुदेवब्रह्मभगवान्</summary>

इदानीं काममयः संसरतीति ब्राह्मणोक्ते ऽर्थे यथा पूर्व-प्रकरणे मन्त्रोदाहरणं कृतं तथा अत्राप्य् उक्ते ऽर्थे मन्त्रमुदाहरति- **तदेष श्लोको भवति यदा सर्वे प्रमुच्यन्त** इति । तत्तस्मिन्नुक्ते मोक्ष-तत्-साधने ऽर्थे ‘एष श्लोकः’ मन्त्रः ‘भवति’ अस्यात्म-कामस्य ब्रह्मविदः ‘यदा’ यस्मिन् काले विद्या-परिपाकावस्थायां ‘हृदि श्रिताः’ ‘ये कामाः’ तृष्णात्वेन व्यवह्रियमाणा द्विविधेन्द्रिय-प्रवृत्ति-हेतु-भूताः सन्तो जगज्जनका वासनात्मकाः । ‘ते’ ‘सर्वे’ समस्ताः ‘प्रमुच्यन्ते’ समूलतो विशीर्यन्ते । न तु सुषुप्ताविव कारणात्मना अवतिष्ठन्ते । ‘अथ’ अतो हेतोः समूलतः काम-वियोग-लक्षणात् तदा ‘मर्त्यः’ मरण-धर्मा ऽपि सन् ‘अमृतः’ अमरण-धर्मा भवतीति यावत् । ततश्च काम-वियोगादमृतो भवतीति निर्द्देश-सामर्थ्यात् अविद्यालक्षणा अनात्मविषयाः कामा मृत्यवो भवन्तीत्य् अवगम्यते । किं तदमृतत्वं क्व वा भवतीत्य् अत उच्यते- **अत्र ब्रह्म समश्नुत** इति । अत्रास्मिन्नेव शरीरे स्थितः सन् ‘ब्रह्म’ ‘समश्नुते‘ ब्रह्मीभूतो भवति ब्रह्मभावापत्तिलक्षणो मोक्ष एवामृतत्वम् । तच्च विज्ञानि-शरीर एव काम-निवृत्त्या अभिव्यज्यते । स्वतः सिद्धमेवेत्यर्थः ॥ ९ ॥
</details>


## १०


<details open><summary>विश्वास-प्रस्तुतिः</summary>

तद्य᳘था ऽहिनिर्ल्वयनी᳘॥  
व्वल्मी᳘के मृता प्प्र᳘त्यस्ता श᳘यीतैव᳘मेवेदᳫँ᳭ श᳘रीरᳫँ᳭ शेते᳘ ऽथाय᳘मन᳘स्थिको ऽशरी᳘रः प्प्राज्ञ᳘ ऽआत्मा ब्ब्र᳘ह्मैव᳘ लोक᳘ ऽएव᳘ सम्म्राडि᳘ति होवाच या᳘ज्ञवल्क्यः᳘[[!!]] सो ऽहम्भ᳘गवते सह᳘स्रन्ददामी᳘ति होवाच जनको व्वै᳘देहः॥
</details>

<details><summary>मूलम् - श्रीधरादि</summary>

तद्य᳘था ऽहिनिर्ल्वयनी᳘॥  
व्वल्मी᳘के मृता प्प्र᳘त्यस्ता श᳘यीतैव᳘मेवेदᳫँ᳭ श᳘रीरᳫँ᳭ शेते᳘ ऽथाय᳘मन᳘स्थिको ऽशरी᳘रः प्प्राज्ञ᳘ ऽआत्मा ब्ब्र᳘ह्मैव᳘ लोक᳘ ऽएव᳘ सम्म्राडि᳘ति होवाच या᳘ज्ञवल्क्यः᳘[[!!]] सो ऽहम्भ᳘गवते सह᳘स्रन्ददामी᳘ति होवाच जनको व्वै᳘देहः॥
</details>

<details><summary>मूलम् - Weber</summary>

तद्य᳘थाहिनिर्ल्वयनी᳟ [^wbr_6] ॥  
वल्मी᳘के मृता प्र᳘त्यस्ता श᳘यीतैव᳘मेवेदं श᳘रीरं शेते᳘ऽथाय᳘मन᳘स्थिकोऽशरी᳘रः प्राज्ञ᳘ आत्मा ब्र᳘ह्मैव᳘ लोक᳘ एव᳘ सम्राडि᳘ति होवाच या᳘ज्ञवॗल्क्यः सोऽहम् भ᳘गवते सह᳘स्रं ददामी᳘ति होवाच जनको वै᳘देहः॥  

[^wbr_6]: निर्ल्वयनी᳘ AM. D The original reading may have been निर्व्लयनी, see Böhtlingk-Roth, Sanskrit -Wörterbuch sub अहिनि - ibid. न᳘स्थिकोऽशरी᳘रः acc. !
</details>

<details><summary>मूलम् - विस्वरम्</summary>

तद्यथा अहि-निर्ल्वयनी वल्मीके मृता प्रत्यस्ता शयीत, एवमेव इदं शरीरं शेते । अथायमनस्थिको ऽशरीरः प्राज्ञ आत्मा ब्रह्मैव लोक एव सम्राट्, इति होवाच याज्ञवल्क्यः । सो ऽहं भगवते सहस्रं ददामि, इति होवाच जनको वैदेहः ॥ १० ॥
</details>

<details><summary>श्रीमद्वासुदेवब्रह्मभगवान्</summary>

ननु- विदुषः सर्वात्मविद्यया आत्म-मात्रत्वेन प्राणादिषु बाधितेष्वपि असौ देहे चेद्वर्तते ततो ऽस्य पूर्ववत् देहं द्विधा वैयर्थ्यमेवेत्याशङ्कायां तन्निराकरणार्थं तावत् दृष्टान्तमाह- **तद्यथा ऽहिनिर्ल्वयनी वल्मीके मृता प्रत्यस्ता शयीते**ति । तत्तत्र दृष्टान्तः । ‘यथा’ लोके अहिः सर्पः यस्यां त्वचि नितरां लीयते सा सर्पस्य त्वक् ‘अहिनिर्ल्वयनी’ । सा ‘मृता’ अहिदेहवियुक्ता ‘वल्मीके’ सर्पाश्रये ‘प्रत्यस्ता’ प्रतिक्षिप्ता सर्पेणानात्म-भावेन परित्यक्ता सती ‘शयीत’ वर्तते । सर्पश्च यथा तत्र निर्गमन-प्रवेशौ कुर्वन्नपि निर्ममाहङ्कृतिको वर्तत इति अपरो दृष्टान्तः अर्थात् विवक्षित इत्य् अर्थः । निर्मोक-दृष्टान्तस्य तावद्दार्ष्टान्तिकमाह- **एवमेवेदं शरीरं शेत** इति । यथा ऽयं दृष्टान्तः ‘एवमिदं शरीरं’ स्थूलं सूक्ष्मं च सर्पस्थानीयेन मुक्तेन परित्यक्तं मृतमिव सम्बन्ध-वर्जितं ‘शेते’ विद्यया सम्बन्ध-हेतोरविद्यायाः समुच्छेदादिति । ननु- दृष्टान्ते सर्पतन्निर्मोकयोर्भेदेनावस्थितिवत् दार्ष्टान्तिके ऽपि विद्वत्तद्देहयोस्तथा स्यात् । अन्यथा देह-देहि-भावा ऽसिद्धेरिति चेन्मा मंस्थाः । यथा अहिनिर्मोकयोः पूर्ववदिदानीं मिथः सम्बन्धो नास्ति । तद्वद्देहिदेहयोरपि पूर्ववत् मिथ्या ऽभिमानाख्यः सम्बन्ध इदानीं नास्तीत्येतावन्मात्रस्यात्र विवक्षितत्वादित्यभिप्रेत्य सर्वदृष्टान्तस्य दार्ष्टान्तिकमाह- **अथा ऽयमनस्थिको ऽशरीरः प्राज्ञ आत्मा ब्रह्मैव लोक एव सम्राडिति होवाच याज्ञवल्क्य** इति । अथशब्दो हेत्वर्थः । अथ स-कारणस्य देहस्य त्यागादित्यर्थः । अयमात्मा आत्म-स्वरूप-आपन्नो विद्वान् ‘अनस्थिकः’ । अस्थीति मरण-धर्मक-शरीरगतमज्जा ऽस्थिस्नावमेदो ऽसृक्त्वचामुपलक्षणम् । न विद्यते अस्थि मरण-धर्मकं मज्जादिकं यस्मिन् सः अनस्थिकः अमृत इत्य् अर्थः । तथा चाग्निरहस्ये श्रूयते- “उभयं हैतदग्रे प्रजापतिरास मर्त्यं चैवामृतं च” (श. प. १० । १ । ४ । १) इति प्रकृत्य “अथ पुरीषं निवपति तद्धास्यैतदसृगेव त्वगेव तद्वै तन्मर्त्यं मर्त्यं ह्यसृङ्मर्त्या त्वक्” (श. प. १० । १ । ४ । ७) इति । अमृतः कुतो हेतोरित्य् अत आह- ‘अशरीरः’ । अविद्वद्दृष्ट्या शरीरस्थः स्व-दृष्ट्या ‘अशरीरः’ एव । अत एव ‘प्राज्ञः’ साक्षी । स च एतद्-विशेषण-विशिष्टो विद्वान् ‘ब्रह्मैव’ अशनायादि-वर्जितः परमात्मैव । ब्रह्म-शब्दस्य कमलासनादिविषयत्वं वारयितुं ‘लोक एव’ स्वप्रकाश एवेति विशेषणं बोध्यम् । ‘याज्ञवल्क्यः’ मुनिः ‘सम्राडिति’ राजानं सम्बोध्य इत्य् एवं ‘ह’ किल ‘उवाच’ उक्तवान् । तथा च- अखण्डैकरसब्रह्मभूतस्य विदुषो देहसम्बन्धहेत्वज्ञानध्वस्तौ पूर्ववच्छरीराभिमानाभावान्न विद्यावैयर्थ्यमिति भावः । यः पूर्वं मुनिना विमोक्षार्थः काम-प्रश्नो वरो दत्तः । स यद्यपि सहेतुको बन्ध-मोक्षार्थ-लक्षणो दृष्टान्त-पूर्वको जनक-याज्ञवल्क्याख्यायिका-रूप-धारिण्या श्रुत्या स-विस्तरो निर्णीतः । तथा ऽपि मोक्ष-साधनात्मज्ञान-हेतु-सन्न्यासस्य पूर्वमसकृदुक्तत्वे ऽपि ज्ञानोत्पत्त्यन्तरङ्गभूतशमादीनां तत्रानुक्तत्वात् तैः सह भूयो ऽपि सन्न्यासो विद्या-साधनत्वेन विज्ञातव्य इति वक्तव्य-विशेष-सम्भवात् सहस्र-दानमेव राजा स्व-जिज्ञासा-निवृत्त्यभावं सूचयन् प्रतिजज्ञे, न सर्वस्वं इत्य् अभिप्रेत्याह श्रुतिः- **सो ऽहं भगवते सहस्रं ददामीति होवाच जनको वैदेह** इति । ‘सो ऽहं’ इयं विमोक्षितवते ‘भगवते’ ‘सहस्रं ददामीति’ पूर्ववत् । नन्व् एवं वक्तव्यशेषो ऽस्ति चेत्, राजा पूर्ववत् “अत ऊर्ध्वं विमोक्षायैव ब्रूहीति” कस्मान्न पृच्छेदिति चेत् सत्यं, शास्त्रे आलोच्यमाने ज्ञानादन्यन्न साक्षान्मोक्ष-साधनमीक्ष्यते । सन्न्यासादेस्तु तद्द्वारैव साधनत्वादिति विवक्षन् विमोक्षायेति नापृच्छत् । विदुषो हि निःशेषक्लेशोपशमात्मकस्वरूपावस्थितस्य स्वतः सिद्धः सन्न्यासादिः, न ज्ञान-साधनम् । किं तु “सन्न्यासेन तनुं त्यजेत्” ( ) इति श्रुतेः प्रतिपत्तिकर्मानुष्ठानमिति न तत्र जिज्ञासा । विविदिषोः पुनः “त्यजतैव हि तज्ज्ञेयं त्यक्तुः प्रत्यक् परं पदम्” इति वचनात् ज्ञानार्थत्वेन सन्न्यासः स-परिकरो वक्तव्यः इति युक्तं तदर्थं सहस्र-दानमिति भावः ॥ १० ॥
</details>


## ११


<details open><summary>विश्वास-प्रस्तुतिः</summary>

(स्त) तद᳘प्येते श्लो᳘काः॥  
(ऽ) अ᳘णुः प᳘न्था व्वि᳘तरः पुराणो मा᳘ᳫँ᳘स्पृष्टो᳘ ऽनुवित्तो म᳘यैव᳘। ते᳘न धी᳘रा ऽअ᳘पियन्ति ब्ब्रह्मवि᳘द ऽउत्क्र᳘म्य स्वर्ग्गं᳘ लोक᳘मितो व्वि᳘मुक्ताः॥
</details>

<details><summary>मूलम् - श्रीधरादि</summary>

(स्त) तद᳘प्येते श्लो᳘काः॥  
(ऽ) अ᳘णुः प᳘न्था व्वि᳘तरः पुराणो मा᳘ᳫँ᳘स्पृष्टो᳘ ऽनुवित्तो म᳘यैव᳘। ते᳘न धी᳘रा ऽअ᳘पियन्ति ब्ब्रह्मवि᳘द ऽउत्क्र᳘म्य स्वर्ग्गं᳘ लोक᳘मितो व्वि᳘मुक्ताः॥
</details>

<details><summary>मूलम् - Weber</summary>

तद᳘प्येते श्लो᳘काः॥  
अ᳘णुः प᳘न्था वि᳘तरः पुराणो मा᳘ᳫं᳘स्पृष्टो᳘ऽनुवित्तो म᳘यैव᳟ [^wbr_7] ॥  
ते᳘न धी᳘रा अ᳘पियन्ति ब्रह्मवि᳘द उत्क्र᳘म्य स्वर्गं᳘ लोक᳘मितो वि᳘मुक्ताः॥  

[^wbr_7]: मयै᳘व, अपिय᳘न्ति AM.
</details>

<details><summary>मूलम् - विस्वरम्</summary>

तदप्येते श्लोकाः- **“अणुः पन्था वितरः पुराणो मां स्पृष्टो ऽनुवित्तो मयैव । तेन धीरा अपियन्ति ब्रह्मविद उत्क्रम्य स्वर्गं लोकमितो विमुक्ताः ॥ ११ ॥
</details>

<details><summary>श्रीमद्वासुदेवब्रह्मभगवान्</summary>

“अथाकामयमानः” इत्यादि-ब्राह्मणेन “यदा सर्वं प्रमुच्यते” इति मन्त्रेण च ज्ञानादेव मुक्तिरिति यः सङ्क्षिप्तो ऽर्थः, तस्यैव विवरणार्थाः 'श्लोकाः' मन्त्राः सन्तीति शेषः । 'अणुः' स्थूलादिनिखिलविशेषातीतत्वात् । 'वितरः' वितीर्णो विस्तृत इति यावत् दुर्विज्ञेयत्वात् अनन्तात्मावगाहित्वाद्वा । 'पुराणः' चिरन्तः नित्यश्रुतिप्रकाशितत्वात् । एवंभूतः 'पन्थाः' ऐकात्म्यज्ञानलक्षणो मार्गः । सः 'मां स्पृष्टः' शास्त्राचार्योक्तितो मामनुप्राप्तः । यद्वा तृतीयार्थे द्वितीया । मामिति मया स्पृष्टो लब्ध इति यावत् । न केवलं लब्धः । किन्तु- 'मयैव चानुवित्तः' अनुवेदनं नाम विद्यायाः परिपाकापेक्षया फलावसानतालक्षणा निष्ठाप्राप्तिर्भुजेरिव तृप्त्यवसानता । तथाचानुवित्तः उक्तलक्षणां निष्ठां प्रापितः । एवकारः मया अनुवित्त एवेति अयोगव्यवच्छेदार्थः । सर्वथा नान्ययोगव्यवच्छेदार्थः । “तद्यो ऽभिदेवानां प्रत्यबुध्यत“- ( ) इति श्रुत्या ब्रह्मविद्यायाः सर्वसाधारणत्वोक्तेरिति भावः । एवकारः अत्रान्ययोगव्यवच्छेदको न भवति, इत्येतदेवाह- **तेन धीरा ऽअपियन्ति ब्रह्मविद उत्क्रम्य स्वर्गं लोकमितो विमुक्ता** इति । न केवलं मयैवायं मार्गो ऽनुवित्तः । किं तु- अन्ये ऽपि ये ब्रह्मवादिनः प्रज्ञावन्तः 'धीराः' सदा निर्द्वन्द्वा जीवन्त एव 'विमुक्ताः' सन्तः इतो ऽस्माच्छारीरात् 'उत्क्रम्य' शरीरपातानन्तरमेव 'तेन' ब्रह्मविद्यामार्गेण 'स्वर्गं' परमानन्दलक्षणं मोक्षप्रकरणात् न तु- त्रिविष्टपलक्षणं 'लोकं' स्वप्रकाशमपियन्ति अपिगच्छन्तीत्यर्थः ॥ ११ ॥
</details>


## १२


<details open><summary>विश्वास-प्रस्तुतिः</summary>

त᳘स्मिञ्छुक्ल᳘मुत नी᳘लमाहुः॥ 
पि᳘ङ्गलᳫँ᳭ ह᳘रितं लो᳘हितञ्च। एष प᳘न्था ब्ब्र᳘ह्मणा हा᳘नुवित्तस्ते᳘नैति ब्ब्रह्मवि᳘त्तैजसः᳘ पुण्यकृ᳘च्च॥
</details>

<details><summary>मूलम् - श्रीधरादि</summary>

त᳘स्मिञ्छुक्ल᳘मुत नी᳘लमाहुः॥ 
पि᳘ङ्गलᳫँ᳭ ह᳘रितं लो᳘हितञ्च। एष प᳘न्था ब्ब्र᳘ह्मणा हा᳘नुवित्तस्ते᳘नैति ब्ब्रह्मवि᳘त्तैजसः᳘ पुण्यकृ᳘च्च॥
</details>

<details><summary>मूलम् - Weber</summary>

त᳘स्मिञ्छुक्ल᳘मुत नी᳘लमाहुः पि᳘ङ्गलᳫं [^wbr_8] ह᳘रितं लो᳘हितं चएष प᳘न्था ब्र᳘ह्मणा हा᳘नुवित्तस्ते᳘नैति ब्रह्मवि᳘त्तैजसः᳘ पुण्यकृ᳘च्च॥  

[^wbr_8]: शुक्लमु᳘त AM. - ibid. नी᳘ल, पि᳘ङ्गल acc. !
</details>

<details><summary>मूलम् - विस्वरम्</summary>

तस्मिन् शुक्लमुत नीलमाहुः पिङ्गलं हरितं लोहितं च । एष पन्था ब्रह्मणा हानुवित्तस्तेनैति ब्रह्मवित्तैजसः पुण्यकृच्च ॥ १२ ॥
</details>

<details><summary>श्रीमद्वासुदेवब्रह्मभगवान्</summary>

यथोक्ते अस्मिन्मोक्षमार्गे अविद्योपप्लुताशयाः यथारुचि विचित्राणि दर्शनानि कल्पयन्तीत्य् आह- **“तस्मिञ्छुक्लमुत नीलमाहुरि**ति” । ‘तस्मिन्’ ब्रह्म-ज्ञान-लक्षणे मोक्ष-मार्गे शुक्लमतिसंशुद्धं ब्रह्मेत्य् आहुः । ‘आहुरिति’ सर्वत्रानुषङ्गः । अपरे शरद्-व्योमवत्तु ब्रह्म नीलमिति । अन्ये तु वह्नि-ज्वालात् पिङ्गलमिति । केचित् पुनर्वैडूर्यमणिवद्धरितं ब्रह्मेति । अपरे तु जपा-कुसुमवल्लोहितमिति । चकारो ब्रह्मणः शब्द-स्पर्शादि-तादात्म्य-कल्पना-समुच्चयार्थः । प्राप्यस्य आदित्यादि-ब्रह्मणः शुक्लादि-रूपत्वमुपेत्य तत्प्राप्तिमार्गे अर्वाग्दृशो विवदन्ते इत्य् अर्थः । वस्तुतस्तु उपासना-मार्ग एव एवंविधः । न मोक्ष-मार्गः । तथा हि- उपासको हि नाडी-द्वारा आदित्यादि-लोकं प्रति निष्क्रामति । नाडीनां च- “शुक्लस्य नीलस्य पिङ्गलस्य हरितस्य लोहितस्य पूर्णाः” इति नाडी-खण्डे अनेकवर्णात्मकत्वस्योक्तत्वात् उपास्यस्यादित्यादि-ब्रह्मणः शुक्लादि-विशिष्टो मार्ग उपासना-मार्ग एव । न तु ब्रह्म-विद्या-लक्षणे मोक्ष-मार्गे निर्गुण-श्रुति-विरोधात् । तस्मादाप्तकामतया निर्गुण-ब्रह्मात्म-विषय-ज्ञानमेव मोक्ष-मार्ग इत्येतदाह- **एष पन्था ब्रह्मणा हानुवित्त** इति । यथा तैलादि-विलये प्रदीपस्य ज्वलनानुपपत्तौ तेजो-मात्रे निर्वाणमिष्यते । तथा स्थूल-सूक्ष्मात्मकस्य सर्वस्यैव कामस्य ज्ञानात् प्रक्षये सति प्रवृत्त्यनुपपत्तौ अत्रैव प्रत्यगात्म-मात्रे कार्यकारणानामेकीभावेनावसानमित्येष ‘पन्थाः’ ज्ञान-मार्गो ‘ब्रह्मणा’ परमात्म-स्वरूपेण ब्राह्मणेन त्यक्त-सर्वैषणेनानुवित्तः पूर्वोक्त-निष्ठां प्रापित इत्य् अर्थः । एवं विप्रतिपत्ति-निराकरण-पुरःसरं मोक्ष-मार्गं निश्चित्य ‘तेन धीरा अपियन्ति‘ इत्य् अत्रोक्तं निगमयति- **तेनैति ब्रह्मवित्तैजसः पुण्यकृच्चे**ति । अन्यो ऽपि ब्रह्मवित् ‘तेन’ ब्रह्म-विद्या-मार्गेण मोक्षमेति प्राप्नोति । ब्रह्मवित्त्वे हेतुस्तैजस इति । तेजसि शुद्ध-सत्त्वे भवस्तैजसः क्षपिताशेषकल्मषतया आत्म-प्रवण-बुद्धिरिति यावत् । तैजसत्वे हेतुः पुण्यकृदिति । इष्टापूर्तलक्षणं पुण्यं करोतीति ‘पुण्यकृत्’ । चकारः उक्त-हेतु-हेतुमद्-भाव-क्रम-समुच्चयार्थः । न ज्ञान-कर्मणोः समसमुच्चयार्थः । तदुक्तं- “कषाये कर्मभिः पक्वे ततो ज्ञानं प्रवर्तते”- ( ) इति । किं च- “अर्थस्य मूलं निष्कृतिः क्षमा च कामस्य रूपं च वपुर्वयश्च । धर्मस्य यागादि दया दमश्च मोक्षस्य सर्वोपरमः क्रियाभ्यः”- ( ) इति । चतुर्विधे पुरुषार्थे साधन-भेदोपदेशाच्च नात्र समुच्चयो ऽभिमत इत्य् अर्थः ॥ १२ ॥
</details>


## १३


<details open><summary>विश्वास-प्रस्तुतिः</summary>

अन्धन्त᳘मः प्प्र᳘विशन्ति॥ 
ये᳘ ऽसम्भूतिमुपा᳘सते। त᳘तो भू᳘य ऽइव ते त᳘मो य᳘ ऽउ स᳘म्भूत्याᳫँ᳭ रताः᳘॥
</details>

<details><summary>मूलम् - श्रीधरादि</summary>

अन्धन्त᳘मः प्प्र᳘विशन्ति॥ 
ये᳘ ऽसम्भूतिमुपा᳘सते। त᳘तो भू᳘य ऽइव ते त᳘मो य᳘ ऽउ स᳘म्भूत्याᳫँ᳭ रताः᳘॥
</details>

<details><summary>मूलम् - Weber</summary>

अन्धं त᳘मः प्र᳘विशन्ति ये᳘ऽसम्भूतिमुपा᳘सते॥  
त᳘तो भू᳘य इव ते त᳘मो य᳘ उ स᳘म्भूत्यां रताः᳟ [^wbr_9] ॥  

[^wbr_9]: अन्धं᳘ तमः प्रविशन्ति येऽसम्भूति᳘मुपा᳘, सम्भूत्या᳘ᳫ रताः AM
</details>

<details><summary>मूलम् - विस्वरम्</summary>

अन्धं तमः प्रविशन्ति ये ऽसम्भूतिमुपासते । ततो भूय इव ते तमो य उ सम्भूत्यां रताः- (वा. सं. ४० । ९) ॥ १३ ॥
</details>

<details><summary>श्रीमद्वासुदेवब्रह्मभगवान्</summary>

प्रस्तुत-ज्ञान-मार्ग-स्तुत्यर्थं मार्गान्तरं निन्दति- ‘अन्धं’ अदर्शनात्मकं ‘तमः’ मोहादि-पद-वाच्यं संसार-नियामकं ‘प्रविशन्ति’ प्रपद्यन्ते । के ते? ‘ये’ ‘असम्भूतिं’ सम्भवनं सम्भूतिः सा यस्य कार्यस्य सा सम्भूतिः । तस्या अन्या ‘असम्भूतिः’ देवता-प्रकृति-कारणमव्याकृताख्यं, ताम् असम्भूतिमव्याकृताख्यां प्रकृति-कारणम् अविद्या-काम-कर्म-बीज-भूतां अदर्शनात्मिकाम् ‘उपासते’ अनुवर्तन्ते इति यावत् । ततस्तस्मादपि ‘भूय इव’ बहुतरमिव ‘ते’ ‘तमः’ प्रविशन्ति । के? ‘ये’ ‘उ’ तु ‘सम्भूत्यां’ कार्ये ब्रह्मणि हिरण्यगर्भाख्ये ‘रताः’ आसक्ता उपनिषदर्थानपेक्षिण इति यावत् । अतो युक्तम् आत्म-ज्ञान-हीनानां तेषामपि अधःपतनमित्यर्थः ॥ १३ ॥
</details>


## १४


<details open><summary>विश्वास-प्रस्तुतिः</summary>

असु᳘र्य्या ना᳘म ते᳘ लोकाः᳘॥  
(ऽ) अन्धे᳘न त᳘मसा᳘ ऽऽवृताः। तांस्ते प्प्रेत्या᳘पिगच्छन्त्य᳘विद्वाᳫँ᳭सो ऽबुधा ज᳘नाः॥
</details>

<details><summary>मूलम् - श्रीधरादि</summary>

असु᳘र्य्या ना᳘म ते᳘ लोकाः᳘॥  
(ऽ) अन्धे᳘न त᳘मसा᳘ ऽऽवृताः। तांस्ते प्प्रेत्या᳘पिगच्छन्त्य᳘विद्वाᳫँ᳭सो ऽबुधा ज᳘नाः॥
</details>

<details><summary>मूलम् - Weber</summary>

असुॗर्या ना᳘म ते᳘ लोकाः᳟॥  
अन्धे᳘न त᳘मसा᳘वृताः॥  
तांस्ते प्रेत्या᳘पिगछन्त्य᳘विद्वांसोऽबुधा [^wbr_10] ज᳘नाः॥  

[^wbr_10]: असुर्या᳘ नाम ते लो᳘काः । अ᳘न्धेन, तां᳘स्ते प्रे᳘त्यापिग AM.
</details>

<details><summary>मूलम् - विस्वरम्</summary>

असुर्या नाम ते लोका अन्धेन तमसा ऽऽवृताः । तांस्ते प्रेत्यापिगच्छन्त्यविद्वांसो ऽबुधा [^१_२०१] जनाः । (वा. सं. ४० । ३) ॥ १४ ॥

[^१_२०१]: माध्यन्दिनसंहितायां त्वत्र “ये के चात्महनो जनाः” इति पाठो ऽस्ति ।
</details>

<details><summary>श्रीमद्वासुदेवब्रह्मभगवान्</summary>

नन्वेवं- यदि ते अदर्शनलक्षणं तमः प्रविशन्ति, तर्हि का क्षतिरिति आशङ्कायामाह- **असुर्या नाम ते लोका** इति । ये 'लोकाः' 'अन्धेन तमसा ऽऽवृताः' व्याप्ताः ‘ते लोका असुर्याः’ तीव्र-दुःख-समन्विताः 'नाम' प्रसिद्धाः । असुषु रमन्ते इति व्युत्पत्तेः । परमात्म-भावद्वयमपेक्ष्य देवादयो ऽप्यसुराः । तेषां स्वभूता असुर्या निकृष्टा इति यावत् । 'तान्' लोकान् 'प्रेत्य' मृत्वा 'अपिगच्छन्ति' अप्ययमेकीभावं प्राप्नुवन्ति । के ते? ये 'अविद्वांसः' न केवलं सामान्यतः अविद्वांसः । किं तु- 'अबुधाः' आत्मावगमवर्जिताः 'जनाः' प्राकृताः जनधर्मिणो वा । अतो दुःखप्राप्तेः सुखहानिरेव क्षतिरित्य् अर्थः ॥ १४ ॥
</details>


## १५


<details open><summary>विश्वास-प्रस्तुतिः</summary>

त᳘देव स᳘न्तः॥
(स्त᳘) त᳘दु त᳘द्भवामो न चेद᳘वेदी महती व्वि᳘नष्टिः। ये त᳘द्विदुरमृ᳘तास्ते᳘ भवन्त्यथे᳘तरे दुःख᳘मेवो᳘पयन्ति॥
</details>

<details><summary>मूलम् - श्रीधरादि</summary>

त᳘देव स᳘न्तः॥
(स्त᳘) त᳘दु त᳘द्भवामो न चेद᳘वेदी महती व्वि᳘नष्टिः। ये त᳘द्विदुरमृ᳘तास्ते᳘ भवन्त्यथे᳘तरे दुःख᳘मेवो᳘पयन्ति॥
</details>

<details><summary>मूलम् - Weber</summary>

त᳘देव स᳘न्तस्त᳘दु त᳘द्भवामो न चेद᳘वेदी महती वि᳘नष्टिःये त᳘द्विदु᳘रमृ᳘तास्ते᳘ भवन्त्यथे᳘तरे दुःख᳘मेवो᳘पयन्ति [^wbr_11] ॥  

[^wbr_11]: न᳘ चेद᳘वेदी म᳘हती वि᳘नष्टिः AM. see केनोपनिषत् १. १४. – ibid. मृता᳘स्ते भवन्त्यथे᳘तरे दुःख᳘मे᳘वोप᳘यन्ति AM.
</details>

<details><summary>मूलम् - विस्वरम्</summary>

तदेव संतस्तदु तद्भवामो न चेदवेदी महती विनष्टिः । ये तद्विदुरमृतास्ते भवन्त्यथेतरे दुःखमेवोपयन्ति ॥ १५ ॥
</details>

<details><summary>श्रीमद्वासुदेवब्रह्मभगवान्</summary>

न केवलं ब्रह्मविदो विद्यया कृतकृत्यत्वे श्रुतिसम्प्रतिपत्तिरेव, किं तु स्वानुभवसंवादो ऽप्यस्तीत्यह- **तदेव सन्तस्तदु तद्भवाम** इति । ‘तदेव’ तत्रैव प्रसिद्धे अनेकानर्थसङ्कुले देहे एव अज्ञान-दीर्घ-निद्रा-रहिताः ‘सन्तः’ वर्तमाना वयं ‘तदु’ तदानीमेव कथञ्चित् कल्मषक्षयात् तद्ब्रह्म ‘भवामः’ वर्तामहे । अहो कृतार्था वयमित्य् अभिप्रायः । ब्रह्म-भाव-ज्ञाने सति कृतार्थत्वं श्रुत्यनुभवाभ्यामुक्त्वा तदभावे दोषमाह- **न चेदवेदी महती विनष्टिरि**ति । यद्ब्रह्म भवामः तद्ब्रह्मतत्त्वं न चेद्विदितवन्तः । तर्हि अहं ‘अवेदी’ अविद्वान् भवेयमिति शेषः । वेदनं वेदः सो ऽस्यास्तीति वेदी न वेदी अवेदी । तदा ‘महती’ अनन्तपरिणामा जन्ममरणादिलक्षणा ‘विनष्टिः’ विनशनं स्यात् इति शेषः । एवं पूर्वार्द्धेन उक्तमेवार्थं उत्तरार्द्धेन प्रपञ्चयति- **ये तद्विदुरमृतास्ते भवन्ती**ति । यथा वयं ब्रह्मविदो भूत्वा अस्माद्विनशनाद्विमुक्ताः । एवं ‘ये’ तद्ब्रह्म विदुः ‘ते ऽप्यमृताः’ मुक्ता भवन्ति । अथ पुनर्ये एवं न विदुः ते ‘इतरे’ अब्रह्मविदः जनन-मरण-लक्षणं दुःखमेवोपयन्ति प्रतिपद्यन्ते । न कदाचिदपि दुःखान्निवर्तन्ते इत्य् अर्थः ॥ १५ ॥
</details>


## १६


<details open><summary>विश्वास-प्रस्तुतिः</summary>

आत्मा᳘नञ्चे᳘द्विजानीया᳘त्॥ 
(द) अय᳘मस्मी᳘ति पु᳘रुषः। कि᳘मिच्छन्क᳘स्य का᳘माय श᳘रीरम᳘नुस᳘ञ्चरेत्॥
</details>

<details><summary>मूलम् - श्रीधरादि</summary>

आत्मा᳘नञ्चे᳘द्विजानीया᳘त्॥ 
(द) अय᳘मस्मी᳘ति पु᳘रुषः। कि᳘मिच्छन्क᳘स्य का᳘माय श᳘रीरम᳘नुस᳘ञ्चरेत्॥
</details>

<details><summary>मूलम् - Weber</summary>

आत्मा᳘नं चे᳘द्विजानीया᳘दय᳘मस्मी᳘ति पु᳘रुषः॥  
कि᳘मिछन्क᳘स्य [^wbr_12] का᳘माय श᳘रीरम᳘नु सं᳘चरेत्॥  

[^wbr_12]: स्मीति कि᳘मिछ᳘न्कस्य A.
</details>

<details><summary>मूलम् - विस्वरम्</summary>

आत्मानं चेद्विजानीयादयमस्मीति पूरुषः । किमिच्छन् कस्य कामाय शरीरमनुसञ्चरेत् ॥ १६ ॥
</details>

<details><summary>श्रीमद्वासुदेवब्रह्मभगवान्</summary>

तदेवं मार्गान्तर-निंदा-व्याजेन आत्म-ज्ञान-मार्गः स्तुतः । पुनरपि तत्स्तुत्यर्थमेव तन्निष्ठस्य काय-क्लेश-राहित्यं दर्शयति- **आत्मानं चेद्विजानीयादि**ति । “अयमात्मा ब्रह्म”, “अहं ब्रह्मा ऽस्मि” “तत्त्वमसि”- इत्यादिवाक्यात् ‘पूरुषः’ पुमान् ‘अयं’ परमात्माख्यः अहमेवेत्यात्मानं हृत्स्थं अशनायाद्यतीतं च कथञ्चित् सत्त्व-शुद्धितो यदि ‘विजानीयात्’ । तर्हि सः ‘किमिच्छन्’ सर्वस्य वस्तुजातस्यात्ममात्रत्वात् स्वरूपव्यतिरिक्तं किं वस्तु फलभूतमिच्छेत्, न किञ्चिदपि, इत्यपेक्षायां किंशब्दः । एतदेव प्रकटयति- ‘कस्य कामाय’ कस्मै फलाय ‘शरीरमनुसञ्चरेत्’ अनुसङ्गच्छेत् शारीरोपाधिकृतदुःखमनुदुःखी स्यात् शरीराद्भिन्नत्वेनात्मनः साक्षात्कृतत्वात् न तद्दुःखेन विद्वान् दुःखी स्यात् इत्य् अर्थः ॥ १६ ॥
</details>


## १७


<details open><summary>विश्वास-प्रस्तुतिः</summary>

यस्या᳘नुवित्तः प्प्र᳘तिबुद्ध ऽआ᳘त्मा॥
(त्मा ऽ) अस्मि᳘न्त्संदेहे ग᳘हने प्प्र᳘विष्टः। स᳘ व्विश्वकृत्स ह स᳘र्व्वस्य कर्ता त᳘स्य लोकः स᳘ ऽउ लोक᳘ ऽएव᳘॥
</details>

<details><summary>मूलम् - श्रीधरादि</summary>

यस्या᳘नुवित्तः प्प्र᳘तिबुद्ध ऽआ᳘त्मा॥
(त्मा ऽ) अस्मि᳘न्त्संदेहे ग᳘हने प्प्र᳘विष्टः। स᳘ व्विश्वकृत्स ह स᳘र्व्वस्य कर्ता त᳘स्य लोकः स᳘ ऽउ लोक᳘ ऽएव᳘॥
</details>

<details><summary>मूलम् - Weber</summary>

यस्या᳘नुवित्तः प्र᳘तिबुद्ध आॗत्मास्मि᳘न्त्संदेहे ग᳘हने प्र᳘विष्टः॥  
स᳘ विश्वकृत्स ह स᳘र्वस्य कर्ता त᳘स्य लोकः स᳘ उ लोक᳘ एव᳟ [^wbr_13] ॥  

[^wbr_13]: य᳘स्यानुवित्तः, विश्वकृ᳘त्सः स उ लोक᳘ एव A.
</details>

<details><summary>मूलम् - विस्वरम्</summary>

यस्यानुवित्तः प्रतिबुद्ध आत्मा ऽस्मिन् सन्देहे गहने प्रविष्टः । स विश्वकृत्स हि सर्वस्य कर्ता तस्य लोकः स उ लोक एव ॥ १७ ॥
</details>

<details><summary>श्रीमद्वासुदेवब्रह्मभगवान्</summary>

न केवलं आत्म-विद्या-रसिकस्य काय-क्लेश-राहित्यं किं तु कृत-कृत्यता चास्तीत्यह- **यस्यानुवित्तः प्रतिबुद्ध आत्मे**ति । ‘अस्मिन्’ प्रसिद्धे ‘सन्देहे’ तेजो ऽबन्नादिभिर्भूतैः सन्दिह्यते समुपचीयते इति सन्देहो देहः । तस्मिन् देहे । कथम्भूते? आध्यात्मिकादीनामर्थानामतिसङ्कराद्गुणप्रधानभावेन पृथक्करणयोग्यतया ‘गहने’ दुर्विज्ञेये जलसूर्यवत्प्रविष्टः ‘आत्मा’ ‘यस्य’ ब्राह्मणस्य । यद्वा येन ब्राह्मणेन ‘अनुवित्तः’ अनुब्धः ‘प्रतिबुद्धः’ ‘अहमस्मि परं ब्रह्म’ इत्येवं प्रत्यगात्मत्वेन साक्षात्कृतश्च वर्तते इति शेषः । ‘सः’ ब्राह्मणः ‘विश्वकृत्’ विश्वकर्ता कृतकृत्यः पूर्ण इत्य् अर्थः । ननु- विश्वकृत्त्वं परप्रयुक्तमेव स्यादित्यत आह- **तस्य लोक** इति । ‘तस्य’ ब्राह्मणस्य सर्वो ऽपि प्रपञ्चः ‘लोकः’ आत्मेत्यर्थः । ननु- तर्हि लोकलोकिनोर्भेद एव स्यादित्यत आह- **स उ लोक एवे**ति । सो ऽपि ब्राह्मणः सर्वस्य प्रपञ्चस्य ‘लोकः एव’ आत्मैवेत्यर्थः । तथा च- येन ब्राह्मणेन प्रत्यगात्मा प्रतिबुद्धतया अनुवित्तः स न संसारी । किं तु पर एव । यस्मात् विश्वकर्ता सर्वस्य चात्मा सर्वं चास्यात्मा । तस्मात् यः परमात्मा सर्व-प्रकार-भेद-रहितः पूर्णतया वर्तते स एवाहमस्मीति आत्मा अनुसंधातव्य इति तात्पर्यार्थः ॥ १७ ॥
</details>


## १८


<details open><summary>विश्वास-प्रस्तुतिः</summary>

य᳘दैत᳘मनुप᳘श्यति॥  
(त्या) आत्मा᳘नन्देवम᳘ञ्जसा। ई᳘शानम्भूतभव्य᳘स्य न त᳘दा व्वि᳘चिकित्सति॥
</details>

<details><summary>मूलम् - श्रीधरादि</summary>

य᳘दैत᳘मनुप᳘श्यति॥  
(त्या) आत्मा᳘नन्देवम᳘ञ्जसा। ई᳘शानम्भूतभव्य᳘स्य न त᳘दा व्वि᳘चिकित्सति॥
</details>

<details><summary>मूलम् - Weber</summary>

यॗदैत᳘मनुप᳘श्यति॥  
आत्मा᳘नं देवम᳘ञ्जसा ई᳘शानम् भूतभव्य᳘स्य न त᳘दा वि᳘चिकित्सति॥
</details>

<details><summary>मूलम् - विस्वरम्</summary>

यदैतमनुपश्यत्यात्मानं देवमंजसा । ईशानं भूत-भव्यस्य न तदा विचिकित्सति ॥ १८ ॥
</details>

<details><summary>श्रीमद्वासुदेवब्रह्मभगवान्</summary>

किञ्च- विदुषः विहिताकरणादिप्रयुक्तं भयं नास्तीति विद्यां स्तोतुं मन्त्रान्तरमाह- **यदैतमनुपश्यती**ति । ‘यदा’ पुनः कथञ्चित् परम-कारुणिकं कंचिदाचार्यं प्राप्य ततो लब्धप्रसादः सन् ‘अनु’ पश्चात् ‘एतं’ हृदयस्थं ‘आत्मानं’ ‘देवं’ द्योतनात्मकं, यद्वा यथाकर्मानुरूप-सर्व-प्राणि-कर्म-फलानां दातारं देवं भूतभव्यस्य काल-त्रयस्य ‘ईशानं’ स्वामिनं ‘अञ्जसा’ साक्षात् ‘पश्यति’ अहं ब्रह्मास्मीत्यात्मत्वेन विजानाति । ‘तदा’ तदानीं ‘न विचिकित्सति’ न संशयानो भवति । अहमस्मि सर्वात्मा परं ब्रह्मेति निश्चितमतिर्भवतीत्यर्थः । “विचिकित्सा तु संशयः” इत्यमरः । यद्वा ‘न विचिकित्सति’ न निन्दति सर्वस्यात्ममात्रत्वदर्शने निन्दनीयस्य स्वस्य इतरस्य वा अभावादित्य् अर्थः । यद्वा, तद्दर्शनाननन्तरं स्वात्मानम् अकृतार्थत्वेन न गर्हयतीत्य् अर्थः ॥ १८ ॥
</details>


## १९


<details open><summary>विश्वास-प्रस्तुतिः</summary>

य᳘स्मिन्प᳘ञ्च पञ्चजनाः᳘॥ 
(ऽ) आकाश᳘श्च प्प्र᳘तिष्ठितः। त᳘मेव᳘ मन्य ऽआत्मा᳘नम्विद्वान्ब्र᳘ह्मामृ᳘तो ऽमृ᳘तम्॥
</details>

<details><summary>मूलम् - श्रीधरादि</summary>

य᳘स्मिन्प᳘ञ्च पञ्चजनाः᳘॥ 
(ऽ) आकाश᳘श्च प्प्र᳘तिष्ठितः। त᳘मेव᳘ मन्य ऽआत्मा᳘नम्विद्वान्ब्र᳘ह्मामृ᳘तो ऽमृ᳘तम्॥
</details>

<details><summary>मूलम् - Weber</summary>

य᳘स्मिन्प᳘ञ्च पञ्चजनाः᳘ आकाश᳘श्च प्र᳘तिष्ठितः॥  
त᳘मेव᳘ मन्य आत्मा᳘नं विद्वान्ब्र᳘ह्मामृ᳘तोऽमृ᳘तम् [^wbr_14] ॥  

[^wbr_14]: त᳘मेव म᳘न्यऽआत्मा᳘नं विद्वा᳘न्ब्र᳘ह्मा A.
</details>

<details><summary>मूलम् - विस्वरम्</summary>

यस्मिन् पञ्च पञ्चजना आकाशश्च प्रतिष्ठितः । तमेव मन्य आत्मानं विद्वान् ब्रह्मामृतो ऽमृतम् ॥ १९ ॥
</details>

<details><summary>श्रीमद्वासुदेवब्रह्मभगवान्</summary>

इदानीं तस्य तस्यात्मनः अमृतत्वं सर्वाधिष्ठानत्वेन साधयति- **यस्मिन् पञ्च पञ्चजना** इति । ‘यस्मिन्’ ब्रह्मणि ‘पञ्च’ पञ्चसङ्ख्याताः ‘पञ्चजनाः’ पञ्चजनसंज्ञकाः गन्धर्वाः पितरो देवा असुराः रक्षांसि आकाशान्ताः ‘प्रतिष्ठिताः’ । यद्वा, प्राणादयः “वाक्यशेषात्” (पू. मी. १ । ४ । (१९) २९) इति न्यायेन प्राणश्चक्षुः श्रोत्रमन्नं मनश्चेति ‘पञ्चजनाः प्रतिष्ठिताः’ । आकाशश्च यस्मिन् सूत्रमोतं प्रोतं च सो ऽव्याकृताख्यश्च यस्मिन् प्रतिष्ठितः । “एतद्वै तदक्षरं गार्गि यस्मिन्नाकाश ओतश्च प्रोतश्च” (श. प. १४ बृ. उ. ३ । ६ । ११) इत्युक्तत्वात् । तमेवात्मानं ब्रह्मामृतं विद्वान् अहममृत इति ‘मन्ये’ जाने । मर्त्यत्वस्याज्ञान-मात्र-कृतत्वात् तस्य च नष्टत्वादित्य् अर्थः ॥ १९ ॥
</details>


## २०


<details open><summary>विश्वास-प्रस्तुतिः</summary>

य᳘स्माद᳘र्व्वाक्सम्वत्सरः᳘॥
(रो᳘ ऽ) अहोभिः परिव᳘र्त्तते। त᳘द्देवा ज्यो᳘तिषाञ्ज्यो᳘तिरा᳘यु᳘र्ह्योपा᳘सते ऽमृ᳘तम्॥
</details>

<details><summary>मूलम् - श्रीधरादि</summary>

य᳘स्माद᳘र्व्वाक्सम्वत्सरः᳘॥
(रो᳘ ऽ) अहोभिः परिव᳘र्त्तते। त᳘द्देवा ज्यो᳘तिषाञ्ज्यो᳘तिरा᳘यु᳘र्ह्योपा᳘सते ऽमृ᳘तम्॥
</details>

<details><summary>मूलम् - Weber</summary>

य᳘स्माद᳘र्वाक्संवत्सरो᳘ऽहोभिः परिव᳘र्तते॥  
त᳘द्देवा ज्यो᳘तिषां ज्यो᳘तिरा᳘युॗर्ह्योपा᳘सतेऽमृ᳘तम् [^wbr_15] ॥ 

[^wbr_15]: पास᳘ते AM.
</details>

<details><summary>मूलम् - विस्वरम्</summary>

यस्मादर्वाक् सम्वत्सरो ऽहोभिः परिवर्तते । तद्देवा ज्योतिषं ज्योतिरायुर्ह्योपासते ऽमृतम् ॥ २० ॥
</details>

<details><summary>श्रीमद्वासुदेवब्रह्मभगवान्</summary>

ननु- ईश्वरो ऽपि कालावच्छिन्नः अतो न कालत्रयं प्रति अस्य ईश्वरत्व-सम्भव इत्यत आह- **यस्मादर्वाक् सम्वत्सर** इति । अयं सम्वत्सराख्यः कालः स्वावयवैः अहोभिरहोरात्रैः कार्यजातं परिच्छिन्दन् यस्मादीश्वरादर्वागेव ‘परिवर्तते’ न तमपि परिच्छिनत्ति । एवमीश्वरस्य समस्तविक्रिया-हेतु-कालातिक्रमणोक्त्या जन्मादि-विकाराः प्रतिषिद्धा वेदितव्याः । एवम्भूतं तदीश्वरात्मकं ज्योतिषामादित्यादीनामपि ज्योतिरवभासकम् । यज्ज्योतिषा ज्योतिष्मन्तश्च ते प्रसिद्धाः । ‘अमृतं’ अमरण-धर्मकमायुः इत्येवं ‘हि’ निश्चयेन देवा आ सामस्त्येन ‘उपासते’ अनुसन्दधते । तस्मादायुःकामेनायुर्गुणेन ब्रह्मोपास्यमित्य् अर्थः ॥ २० ॥
</details>


## २१


<details open><summary>विश्वास-प्रस्तुतिः</summary>

प्प्राण᳘स्य प्प्राण᳘म्॥  
(मु) उत च᳘क्षुषश्च᳘क्षुरुत श्रो᳘त्रस्य श्रो᳘त्रम᳘न्नस्या᳘न्नम्म᳘नसो ये म᳘नो व्विदुः᳘। ते नि᳘चिक्युर्ब्ब्र᳘ह्म पुराणम᳘ग्र्यम्म᳘नसै᳘वाप्त᳘व्य᳘न्नेह[[!!]] ना᳘ना ऽस्ति कि᳘ञ्चन᳘॥
</details>

<details><summary>मूलम् - श्रीधरादि</summary>

प्प्राण᳘स्य प्प्राण᳘म्॥  
(मु) उत च᳘क्षुषश्च᳘क्षुरुत श्रो᳘त्रस्य श्रो᳘त्रम᳘न्नस्या᳘न्नम्म᳘नसो ये म᳘नो व्विदुः᳘। ते नि᳘चिक्युर्ब्ब्र᳘ह्म पुराणम᳘ग्र्यम्म᳘नसै᳘वाप्त᳘व्य᳘न्नेह[[!!]] ना᳘ना ऽस्ति कि᳘ञ्चन᳘॥
</details>

<details><summary>मूलम् - Weber</summary>

प्राण᳘स्य प्राण᳘म् [^wbr_16] ॥  
उत च᳘क्षुषश्च᳘क्षुरुत श्रो᳘त्रस्य श्रो᳘त्रम᳘न्नस्या᳘न्नम् म᳘नसो ये म᳘नो विदुः᳟॥  
ते नि᳘चिक्युर्ब्र᳘ह्म पुराणम᳘ग्र्यम् म᳘नसैॗवाॗप्त᳘व्यं नेह ना᳘नास्ति किं᳘ चन᳟॥  

[^wbr_16]: प्राण᳘स्य प्राणम् । । उ᳘त, श्च᳘क्षुरु᳘त AM.
</details>

<details><summary>मूलम् - विस्वरम्</summary>

प्राणस्य प्राणमुत चक्षुषश्चक्षुरुत श्रोत्रस्य श्रोत्रमन्नस्यान्नं मनसो ये मनो विदुः । ते निचिक्युर्ब्रह्म पुराणमग्र्यं मनसैवाप्तव्यं नेह नाना ऽस्ति किञ्चन ॥ २१ ॥
</details>

<details><summary>श्रीमद्वासुदेवब्रह्मभगवान्</summary>

पूर्वतरस्मिन्मन्त्रे पञ्चजन-प्रतिष्ठा-भूत-ब्रह्मवित् अमृतो भवतीत्युक्तम् । कथं पुनरेवंविध-ब्रह्म-विद्योदयः स्यादित्यपेक्षायां तदुदय-प्रकारमाह- **प्राणस्य प्राणमि**ति । प्राणनादि-क्रियां कुर्वन् हि प्राणः स्वस्थानात्मजडत्वाभ्यां सत्तास्फूर्त्योः स्वतः असम्भवात् नित्य-सिद्ध-स्व-प्रकाशात्म-ज्योतिषा अवभास्यमान एव स्फूर्तिं कुरुते । अतस्तस्य ब्रह्म ‘प्राणस्यापि प्राणं’ तथा चक्षुरादीनामपि ब्रह्माकाशक्लेशे ऽनधिष्ठितानां का लोष्टादिसमत्वेन दर्शनादि-क्रियायां अस्वातन्त्र्यात् तदवभासकमात्मज्योतिश्चक्षुषो ऽपि ‘चक्षुः’ इत्यादि तुल्यं व्याख्यानम् । उतशब्दो ऽप्यर्थे । तथा च- तानि केनचिदधिष्ठितानि वर्तन्ते, करणत्वाद्वास्यादिवत् इति । एवं प्राणादिव्यापारानुमितास्तित्वं तद्विलक्षणत्वेन शुद्धं प्रत्यगात्मानं ‘ये’ ‘विदुः’ । ‘ते’ ब्राह्मणाः ‘अग्र्यं’ अग्रे भवम् अत एव ‘पुराणं’ चिरन्तनं ‘ब्रह्म निचिक्युः’ निश्चयेन ज्ञानवन्तः । अत एव त्वं-पदार्थ-परिशोधन-प्रकारेण यथोक्त-ब्रह्म-विद्योदयः स्यादिति भावः । एवविध-ब्रह्मावाप्तौ किं साधनमित्यपेक्षायां श्रवणादि-संस्कृतं मन एव यथोक्त-प्रकार-ब्रह्मधी-साधनमित्य् आह- **मनसैवाप्तव्यमि**ति । उक्तलक्षणं ब्रह्म “मनसैवाप्तव्यं” प्राप्यम् । न साधनान्तरेणेत्यर्थः । यद्यपि “यतो वाचो निवर्तन्ते, अप्राप्य मनसा सह” (तै. उ. ब्र. व.) इत्यादिना मनसा ऽप्यनवाप्तव्यमित्य् उच्यते । तथाप्य् अत एव वृत्ति-व्याप्यं ब्रह्मेत्यभ्युपगच्छन्ति शाश्वतः । ननु- एवमादि-प्राप्त-व्यादि-भावेन भेदः स्यादित्य् आशङ्कायामाह- **नेह नाना ऽस्ति किञ्चने**ति । ‘इह’ अवाप्ति-विषये ब्रह्मणि किञ्चिदपि ‘नाना’ भेदः अविद्याध्यारोपण-व्यतिरेकेण परमार्थतो नास्तीत्य् अर्थः ॥ २१ ॥
</details>


## २२


<details open><summary>विश्वास-प्रस्तुतिः</summary>

मृत्योः स᳘ मृत्यु᳘माप्नोति॥ 
य᳘ ऽइह ना᳘नेव प᳘श्यति। म᳘नसै᳘वानुद्द्रष्ट᳘व्यमेत᳘दप्रम᳘यन्ध्रुवम्[[!!]]॥
</details>

<details><summary>मूलम् - श्रीधरादि</summary>

मृत्योः स᳘ मृत्यु᳘माप्नोति॥ 
य᳘ ऽइह ना᳘नेव प᳘श्यति। म᳘नसै᳘वानुद्द्रष्ट᳘व्यमेत᳘दप्रम᳘यन्ध्रुवम्[[!!]]॥
</details>

<details><summary>मूलम् - Weber</summary>

मृत्योः स᳘ मृत्यु᳘माप्नोति य᳘ इह ना᳘नेव प᳘श्यति॥  
म᳘नसैॗवानुद्रष्ट᳘व्यमेत᳘दप्र᳘मयं ध्रुव᳘म् [^wbr_17] ॥  

[^wbr_17]: मृत्युमाप्नो᳘ति, दप्र᳘मयं᳘ ध्रुवं A.
</details>

<details><summary>मूलम् - विस्वरम्</summary>

मृत्योः स मृत्युमाप्नोति य इह नानेव पश्यति । मनसैवानुद्रष्टव्यमेतदप्रमयं ध्रुवम् ॥ २२ ॥     
</details>

<details><summary>श्रीमद्वासुदेवब्रह्मभगवान्</summary>

इदानीं भेद-दर्शन-निन्दया नाना-त्वाभावं द्रढयति- **मृत्योः स मृत्युमाप्नोती**ति । इव-शब्दो ऽभिनयार्थः । “य इह” ब्रह्मणि ‘नानेव पश्यति’ । स मृत्योर्मरणात् पुनः मृत्युमाप्नोति जन्म-मरण-संसार-चक्रे परिभ्रमतीत्यर्थः । द्वैताभावे कथं अनुद्रष्टव्यं इत्य् अपेक्षायामाह- **मनसैवानुद्रष्टव्यमि**ति । यस्मात् एतादृशं ब्रह्म, तस्मात् ‘मनसैव’ श्रवणादिकमनुद्रष्टव्यं साक्षात्कर्तव्यं यस्माद्वैकरसं तस्मादेतद्ब्रह्म ‘अप्रमयम्’ अप्रमेयं, तथा ‘ध्रुवं’ नित्यं अविचालीत्य् अर्थः ॥ २२ ॥
</details>


## २३


<details open><summary>विश्वास-प्रस्तुतिः</summary>

व्वि᳘रजः प᳘र ऽआकाशा᳘त्॥  
(द) अज᳘ ऽआत्मा᳘ महा᳘न्ध्रुवः᳘। त᳘मेव धीरो᳘[[!!]] व्विज्ञा᳘य प्प्रज्ञा᳘ङ्कुर्व्वीत ब्ब्राह्मणः᳘। ना᳘नुध्यायाद्बहूञ्छ᳘ब्दान्वाचो᳘ व्विग्ला᳘पनᳫँ᳭ हि तदि᳘ति॥
</details>

<details><summary>मूलम् - श्रीधरादि</summary>

व्वि᳘रजः प᳘र ऽआकाशा᳘त्॥  
(द) अज᳘ ऽआत्मा᳘ महा᳘न्ध्रुवः᳘। त᳘मेव धीरो᳘[[!!]] व्विज्ञा᳘य प्प्रज्ञा᳘ङ्कुर्व्वीत ब्ब्राह्मणः᳘। ना᳘नुध्यायाद्बहूञ्छ᳘ब्दान्वाचो᳘ व्विग्ला᳘पनᳫँ᳭ हि तदि᳘ति॥
</details>

<details><summary>मूलम् - Weber</summary>

वि᳘रजः प᳘र आकाशा᳘त्॥  
अज᳘ आत्मा᳘ महा᳘ ध्रुवः᳟॥  
त᳘मेव धी᳘रो विज्ञा᳘य प्रज्ञां᳘ कुर्वीत ब्राह्मणः᳟॥  
ना᳘नुध्यायाद्बहूञ्छ᳘ब्दान्वाचो᳘ [^wbr_18] विग्ला᳘पनᳫं हि तदि᳘ति॥  

[^wbr_18]: महान् D. - ibid. ना᳘नुध्या᳘या AM.
</details>

<details><summary>मूलम् - विस्वरम्</summary>

विरजः पर आकाशादज आत्मा महान् ध्रुवः । तमेवं धीरो विज्ञाय प्रज्ञां कुर्वीत ब्राह्मणः । नानुध्यायाद्बहून् शब्दान् वाचो विग्लापनं हि तत् ॥ २३ ॥
</details>

<details><summary>श्रीमद्वासुदेवब्रह्मभगवान्</summary>

उक्तं ध्रुवत्वं सोपस्करमुपपादयति- **विरजः पर आकाशादि**ति । धर्माधर्मादिलक्षणं रजो विगतं यस्मात् स विरजः । अत आकाशात् अव्याकृताख्यात् ‘परः’ व्यतिरिक्तः । अत एव ‘अजः’ न जायत इत्यजः । जनननिषेधाच्च “जायते अस्ति विपरिणमते वर्द्धते अपक्षीयते विनश्यति” (नि. १ । २ । ८) इत्युक्ताः सर्वे भाव-विकाराः निषिद्धा वेदितव्याः, तेषां जन्मादित्वात् । एवम्भूत आत्मा किंपरिमाणः इत्युच्यते । ‘महान्’ परिमाणतो महत्तमः । “यस्मात्परं नापरमस्ति किञ्चित् । यस्मान्नाणीयो न ज्यायो ऽस्ति किञ्चित्” (तै. उ. प्र. ४) इति श्रुत्यन्तरात् । तस्माद्ध्रुवः अविनाशीत्य् अर्थः । यथोक्त-वस्तु-दर्शनं निगमयति- **तमेव धीरो विज्ञाये**ति । ‘धीरः’ धीमान् ब्राह्मणः ‘तमेव’ नित्य-शुद्धत्वादि-लक्षणमात्मानं ‘विज्ञाय’ पदार्थ-शुद्धिं सम्पाद्य शास्त्रत उपदेशतश्च ‘प्रज्ञां’ वाक्यार्थ-ज्ञान-लक्षणां अशेष-शोकाकाङ्क्षाशान्ति-रूपां परम-पुरुषार्थ-हेतु-भूतां तत्त्वमस्यादिवाक्यवशात् ‘कुर्वीत’ सम्पादयेदित्य् अर्थः । बहु-शास्त्र-अध्ययने दोषमाह- **नानुध्यायाद् बहूञ्छब्दान्** इति । ‘बहून्’ प्रभूतान् शब्दान्नानुध्यायात् नानुचिन्तयेत् । बहु-शब्द-अध्ययन-निषेधहेतुः “वाचो विग्लापनं हि तदिति” । ‘हि’ यस्माद्बहु-शब्द-अध्ययनं ‘वाचः’ वागिन्द्रियस्य ‘विग्लापनं’ विशेषेण ग्लानि-करं श्रम-जनकम् । तस्माद्बहु-शब्दाभ्यास-प्रतिषेध-सामर्थ्यात् आत्म-याथात्म्यावबोधहेत्वल्पशब्दाभ्यासो ऽनुज्ञायते । “अन्या वाचो विमुंचथ ॐ ३ इत्य् एवं ध्यायतात्मानम्”- ( ) इत्य्-अथर्वण-श्रुतेरिति भावः ॥ २३ ॥
</details>


## २४


<details open><summary>विश्वास-प्रस्तुतिः</summary>

स वा᳘ ऽअय᳘मात्मा᳘॥  
स᳘र्व्वस्य व्व᳘शी स᳘र्व्वस्येशा᳘नः[[!!]] स᳘र्व्वस्या᳘धिपतिः स᳘र्व्वमिदम्प्र᳘शास्ति य᳘दिदङ्कि᳘ञ्च स न᳘ साधु᳘ना क᳘र्म्मणा भू᳘या᳘न्नो ऽए᳘वासाधु᳘ना क᳘नीयानेष᳘ भूताधिपति᳘रेष᳘ लोकेश्वर ऽएष᳘[[!!]] लोकपालः स से᳘तुर्व्वि᳘धरण ऽएषां᳘ लोका᳘नाम᳘सम्भेदाय॥
</details>

<details><summary>मूलम् - श्रीधरादि</summary>

स वा᳘ ऽअय᳘मात्मा᳘॥  
स᳘र्व्वस्य व्व᳘शी स᳘र्व्वस्येशा᳘नः[[!!]] स᳘र्व्वस्या᳘धिपतिः स᳘र्व्वमिदम्प्र᳘शास्ति य᳘दिदङ्कि᳘ञ्च स न᳘ साधु᳘ना क᳘र्म्मणा भू᳘या᳘न्नो ऽए᳘वासाधु᳘ना क᳘नीयानेष᳘ भूताधिपति᳘रेष᳘ लोकेश्वर ऽएष᳘[[!!]] लोकपालः स से᳘तुर्व्वि᳘धरण ऽएषां᳘ लोका᳘नाम᳘सम्भेदाय॥
</details>

<details><summary>मूलम् - Weber</summary>

स वा᳘ अय᳘मात्मा᳟॥  
स᳘र्वस्य व᳘शी [^wbr_19] स᳘र्वस्ये᳘शानः स᳘र्वस्या᳘धिपतिः स᳘र्वमिदम् प्र᳘शास्ति य᳘दिदं किं᳘ च स न᳘ साधु᳘ना क᳘र्मणा भू᳘याॗन्नोऽएॗवासाधु᳘ना क᳘नीयानेष᳘ भूताधिपति᳘रेष᳘ लोकेश्वर᳘ एष᳘ लोकपालः स से᳘तुर्वि᳘धरण एषां᳘ लोका᳘नाम᳘सम्भेदाय॥  

[^wbr_19]: व᳘शी acc.! - ibid. न᳘ साधुना, एवासा᳘धुना AM
</details>

<details><summary>मूलम् - विस्वरम्</summary>

स वा अयमात्मा । सर्वस्य वशी । सर्वस्येशानः । सर्वस्याधिपतिः । सर्वमिदं प्रशास्ति । यदिदं किं च । स न साधुना कर्मणा भूयान् नो एवासाधुना कनीयान् । एष भूताधिपतिः । एष लोकेश्वरः । एष लोकपालः । स सेतुर्विधारण एषां लोकानामसम्भेदाय ॥ २४ ॥
</details>

<details><summary>श्रीमद्वासुदेवब्रह्मभगवान्</summary>

पूर्वं “तदेव सत्तत्सह कर्मणैति” (कं ८) इत्यादि-मन्त्रेण “स यत्रायं शारीर आत्मा ऽबल्यम्” (कं. १) इत्यादि-ब्राह्मणेन च कामादि-हेतु-सहितो मुमुक्षूणां हेयत्वेनोक्तः “यदा सर्वे प्रमुच्यन्ते” (कं. १) इत्यादि-मन्त्रेण “अथाकामयमानः” (कं. ८) इत्यादि-ब्राह्मणेन च तेषामेवाभिलषितः सम्यग्धीहेतुको मोक्ष उक्तः । पुनश्च तत्स्वरूपं “अणुः पन्था वितरः” (कं. ११) इत्यादि-श्लोकैः प्रपञ्चितम् । इदानीं विविदिषा-वाक्येन ब्रह्मात्मनि कृत्स्नस्य वेदस्य काम्याराशिवर्जितस्य विनियोगकथनार्थमस्मिन्नध्याये उक्तं सकलमात्मज्ञानं- **स वा अयमात्मा** (कं २४) इत्यारभ्य **“एषां लोकानामसम्भेदाय”** (कं. २४) इत्येवमन्तेनानूद्यते । सशब्देन ज्योतिर्ब्राह्मणोक्तं विज्ञानलक्षणमयं जीवं परामृश्य तमेव वैशब्देन स्मारयित्वा तस्य “विरजः पर आकाशादज आत्मेति” अव्यवहितोक्तेन परमात्मनैक्यं इतिशब्देन श्रुतिर्निर्दिशतीति- **स वा अयमि**ति पदत्रयसमुदायार्थः । इत्थमुक्तमात्मज्ञानमनूद्य तत्फलमाह- **सर्वस्य वशी**त्य् आदिना । ‘सर्वस्य‘ ब्रह्मेन्द्रादेः ‘वशी’ सर्वो हि ब्रह्मेन्द्रादि-गणः अस्य वशे वर्तत इति यावत् । “एतस्य वा अक्षरस्य प्रशासनं” (श. प. बृ. १४ । ३ । ६ । ११) इत्यादिनोक्तत्वात् सर्वस्यैतद्वशित्वे हेतुः । यतः ‘सर्वस्य’ ब्रह्मेन्द्रादेरीशानः स्वामी । ननु- यथा बलवत्तरामात्यादीन् प्रति राजपुत्रस्य वशित्वं तद्वदेवास्यापि स्यादित्यतः “सर्वस्याधिपतिः” इति विशेषणम् । ‘अधिपतिः’ अधिष्ठाय पालयिता महाराजवत् स्वतन्त्र इति यावत् अधिपतित्वादीशानः । ईशित्वाच्च वशीत्यर्थः । किं च- ‘सर्वमिदं प्रशास्ति यदिदं किञ्चेति’ यत्किञ्चित् ‘इदं सर्वं’ जगत्प्रशास्ति । ननु- एवं शासनाल्लोकवत् धर्माधर्मसंयोग ईश्वरात्मनः स्यात् इत्यत आह- **स न साधुना कर्मणा भूयानि**ति । सो ऽधिपतिर्विद्वान् ‘साधुना’ शास्त्रविहितेन ‘कर्मणा’ पूर्वावस्थातो भूयान्न भवति न वर्द्धते । ‘असाधुना’ शास्त्र-प्रतिषिद्धेन ‘कर्मणा’ प्रागवस्थातः ‘नो एव कनीयान्’ अल्पीयन् अल्पीतरो न भवत्येवेत्यर्थः । पालनादि-कर्तृत्वज्जन्य-धर्मादि-फलसम्बन्धः कथं नास्तीत्यभिप्रेत्य विद्वांसं विशिनष्टि- **एष भूताधिपतिरेष लोकेश्वर** इति । यस्मादेष विद्वान् ‘भूताधिपतिः’ भूत-मात्रस्य स्थावर-जङ्गमात्मकस्याधिपतिः तत्सत्तानियामकः, कार्याणां कारणाधीनसत्ताकत्वात् । तथा ‘एषः’ ईश्वरः ‘लोकेश्वरः’ लोकस्य धर्मादेरपि ईशितुं शीलमस्येति स लोकेश्वरः । धर्मादेरपि नियमनशील इत्यर्थः । तस्मान्न कामकर्माविद्यापरतन्त्राविद्वज्जीववत् अस्य धर्मादि-सम्बन्धः अस्ति । तथा ‘एष लोकपालः’ लोकान् जनिमत्कार्याणि भूतानि तत्-स्फूर्ति-रूपेण तत्र तत्र चेतना-रूपेण च पालयतीति ‘लोकपालः’ । किं च- यथा उदक-प्रवाहविष्टम्भकः ‘सेतुः’ तद्वदेव स परमात्मा सेतुः । किंविशिष्टः- ‘विधरणः’ विधारकः । यथा सेतुः सीमादि-व्यवस्थां विधारयति । तथा वर्णाश्रमादि-व्यवस्थाया विधारक इत्य् अर्थः । किमर्थम्? एषां भूरादि-ब्रह्म-लोकान्तानां ‘लोकानां’ ‘असम्भेदाय’ सम्भेदः साङ्कर्यं तदभावाय । एवं राजवैलक्षण्यान्नास्य तद्धर्मादिसम्बन्ध इत्य् अर्थः ॥ २४ ॥
</details>


## २५


<details open><summary>विश्वास-प्रस्तुतिः</summary>

त᳘मेत᳘म्वेदानुवचने᳘न व्विविदिष᳘न्ति॥  
ब्ब्रह्मच᳘र्य्येण त᳘पसा श्रद्ध᳘या यज्ञेना᳘नाशकेन चैत᳘मेव᳘ व्विदित्वा᳘ मुनि᳘र्भ्भवत्येत᳘मेव᳘ प्प्रव्व्रा᳘जिनो लोक᳘मीप्स᳘न्तः प्र᳘व्व्रजन्ति॥
</details>

<details><summary>मूलम् - श्रीधरादि</summary>

त᳘मेत᳘म्वेदानुवचने᳘न व्विविदिष᳘न्ति॥  
ब्ब्रह्मच᳘र्य्येण त᳘पसा श्रद्ध᳘या यज्ञेना᳘नाशकेन चैत᳘मेव᳘ व्विदित्वा᳘ मुनि᳘र्भ्भवत्येत᳘मेव᳘ प्प्रव्व्रा᳘जिनो लोक᳘मीप्स᳘न्तः प्र᳘व्व्रजन्ति॥
</details>

<details><summary>मूलम् - Weber</summary>

त᳘मेतं᳘ वेदानुवचने᳘न विविदिष᳘न्ति॥  
ब्रह्मच᳘र्येण त᳘पसा श्रद्ध᳘या यज्ञेना᳘नाशकेन चैत᳘मेव᳘ विदित्वा᳘ मुनि᳘र्भवत्येत᳘मेव᳘ प्रव्रा᳘जिनो लोक᳘मीप्स᳘न्तः [^wbr_20] प्र᳘व्रजन्ति॥  

[^wbr_20]: प्रव्राजि᳘नो लो᳘कमी. AM.
</details>

<details><summary>मूलम् - विस्वरम्</summary>

तमेतं वेदानुवचनेन विविदिषन्ति । ब्रह्मचर्येण । तपसा । श्रद्धया । यज्ञेन । अनाशकेन । एतमेव विदित्वा मुनिर्भवति । एतमेव प्रव्राजिनो लोकमीप्सन्तः प्रव्रजन्ति ॥ २५ ॥
</details>

<details><summary>श्रीमद्वासुदेवब्रह्मभगवान्</summary>

यदर्थम् ‘एषा’ अस्मिन्नध्याये ‘वाचो विग्लापनं हि तत्’ (कं. २३) इति श्लोकान्तेन विहिता सफला ब्रह्मविद्या अनूदिता । तत्काम्यैकदेशवर्जितस्य कृत्स्नस्य कर्मकाण्डस्य अविद्यायां परम्परया विनियोगं दर्शयति- **तमेतं वेदानुवचनेन विविदिषन्ति ब्रह्मचर्येण तपसा श्रद्धया यज्ञेनानाशकेन च** इति । त्रयाणामपि वर्णानाम् अध्ययनादौ अधिकृतत्वात् अत्र द्विजमात्रो ऽधिकारी बोद्धव्यः । वेदो मन्त्र-ब्राह्मणात्मकः अनूच्यते गुरूच्चारणानन्तरं पठ्यते । इति वेदानुवचनं वेदाध्ययनम् । तथा च द्विजा अधिकारिणः । ‘तमेतं’ मन्त्रोक्त-विशेषणं औपनिषदं पुरुषं ‘वेदानुवचनेन’ नित्यस्वाध्यायलक्षणेन अन्तःकरण-शुद्धि-द्वारा ‘विविदिषन्ति’ वेदितुमिच्छन्ति । न तु विदन्त्येव । स्वातन्त्र्येण ईश्वरात्मविषयाया बुभुत्साया अपि दुर्लभत्वात् । “तं त्वौपनिषदं पुरुषमिति” तद्धितश्रुतेः पुरुषस्येश्वरस्य उपनिषदेकगम्यत्वावगमाच्च न साक्षाद्वेदनार्थं वेदानुवचनानि । किं तु विविदिषार्थमेवेति । तथा ‘ब्रह्मचर्येण’ स्त्री-परिग्रह-निवृत्ति-लक्षणेन नैष्ठिकेन ब्रह्मचारिकर्मणा । तथा ‘तपसा’ नियमेन शास्त्रीय-पारलौकिक-जपाद्यङ्गविधिवशात् शीतादि-द्वन्द्व-सहनं तपः, तेन तपसा । तथा ‘श्रद्धया’ अदृष्टार्थेषु कर्मसु देवताज्ञानादिषु च वेदबोधितेषु आस्तिक्य-बुद्धिः श्रद्धा तया । तथा ‘यज्ञेन’ द्रव्य-यज्ञेन ज्ञान-यज्ञेन च । तथा ‘अनाशकेन’ कामानशन-लक्षणेन ‘विविदिषन्तीति’ प्रत्येकं सम्बध्यते । अत्र कामानशनमेवानाशकम् । न तु भोजन-अभावः । तथा सति मरण-सम्भवेन आत्म-विविदिषोत्पत्तेरनवकाशात् । यद्वा सङ्कल्प-पूर्वकं मरणान्तमशनवर्जनमनाशकम् । वेदानुवचनादेरनाशकस्य च ऐहिक-विविदिषा-साधनत्वे नियमाभावात् । ऐहिकस्यापि साधनस्य जन्मान्तर-विविदिषा-द्वारा मुक्ति-हेतुत्वाच्च । तथा चास्मिन् जन्मनि साधनचतुष्टयसम्पत्तिश्चेन्न जाता । तर्हि आमरणान्तिकमनशनं कुर्यात् । यदा पुनरिहैव साधन-चतुष्टय-सम्पन्नो भवति । तदा आमरण-मनशनं दूरादेव त्यजेत् । तस्य “श्रोतव्यो मन्तव्यः” इत्यादि-श्रुत्या श्रवणादावेव विवियुक्तत्वादिति भावः । तस्माद्वेदे यानि काम्यानि कर्माण्युक्तानि गर्भवासाद्यनर्थहेतव इति यदा ज्ञायन्ते तदा तेषु जिज्ञासा उपावर्तते । ततश्च नित्याद्यनुष्ठानात् परिशुद्धबुद्धेः विविदिषा-द्वारा कर्मणो मुक्ति-हेतुत्वे सिद्धे काण्डद्वययस्यैकवाक्यता सिद्धेति तात्पर्यं बोध्यम् । एवं कर्मकाण्डोक्तेरध्ययनादिकर्मभिः उत्पन्नवेदनेच्छातः किं स्यात्, इत्य् अत आह- **एतमेव विदित्वा मुनिर्भवती**ति । उक्तैरुपायैः बुद्धिद्वारा विविदिषोपत्तौ गुरुपादोपसर्पणं श्रवणानुष्ठानं चेत्यनेन क्रमेण ‘एतमेव’ मोक्ष-प्रकरणे मन्त्रब्राह्मणाभ्यां उक्त-लक्षणमात्मानमेव ‘विदित्वा’ साक्षात्कृत्य ‘मुनिर्भवति’ मननशीलो योगी भवतीत्य् अर्थः । एतमेवेत्यवधारणात् प्रत्यगात्म-वेदनमेव मुनित्वहेतुः । न कर्मभेदस्तद्भेदज्ञानादिकम् । अतः अविद्या-विरोधि अविद्योत्थ-कर्म-त्यागिनां सन्न्यासिनामेव मुनित्वं भवति न कर्मणा इति अर्थादुक्तं भवति । इदानीम् अर्थोक्तं सन्न्यासं मुनि-प्राप्यात्म-लोकमिच्छतां तत्साधनत्वेन विदधाति- **एतमेव प्रव्राजिनो लोकमीप्सन्तः प्रव्रजन्ती**ति । ‘एतमेव’ प्रकृतमात्मानं स्वं ‘लोकं’ अन्तःकरण-शुद्धि-द्वारा ‘ईप्सन्तः’ आप्तुमिच्छन्तः विविदिषन्तः ‘प्रव्राजिनः’ प्रव्रजनशीलाः वैराग्यातिशय-शालिनो मुमुक्षवः ‘प्रव्रजन्ति’ प्रकर्षेण सर्वाणि कर्माणि सन्न्यस्यन्तीति सन्न्यासो विधीयते । “आग्नेयो ऽष्टाकपालो भवति” इतिवदित्यर्थः । ‘एतमेव लोकमीप्सन्तः’ इत्य्-अवधारणात् बाह्य-लोक-त्रयेप्सूनं पारिव्रज्ये नाधिकार इति गम्यते । न हि गङ्गाद्वारं प्रति जिगमिषोः काशीनिवासिनः पूर्वाभिमुख-गमनं साधनम् । “सो ऽयं मनुष्यलोकः पुत्रेणैव जय्यः, नान्येन कर्मणा, कर्मणा पितृलोको विद्यया देवलोकः” (श. प. बृ. १४ । १ । ३ । १६) इति श्रुत्या बाह्य-लोक-त्रयार्थिनां पुत्रादि-साधनान्तरस्य नियमितत्वात् ॥ २५ ॥
</details>


## २६


<details open><summary>विश्वास-प्रस्तुतिः</summary>

(न्त्ये) एत᳘द्धस्म वै तत्पू᳘र्व्वे ब्राह्मणाः᳘॥  
(ऽ) अनूचाना᳘ व्विद्वा᳘ᳫँ᳘सः प्प्रजान्न᳘ कामयन्ते कि᳘म्प्रज᳘या करिष्यामो ये᳘षान्नो ऽय᳘मा᳘त्मा ऽयं᳘ लोक ऽइ᳘ति ते᳘ ह स्म पुत्रैषणा᳘याश्च व्वित्तैषणा᳘याश्च लोकैषणा᳘याश्च व्व्युत्थाया᳘थ भिक्षाच᳘र्य्यञ्चरन्ति या᳘ ह्येव᳘ पुत्रैषणा सा᳘ व्वित्तैषणा या᳘ व्वित्तैषणा सा᳘ लोकैष᳘णोभे᳘ ह्येते ऽए᳘षणे एव ऽभ᳘वतः॥
</details>

<details><summary>मूलम् - श्रीधरादि</summary>

(न्त्ये) एत᳘द्धस्म वै तत्पू᳘र्व्वे ब्राह्मणाः᳘॥  
(ऽ) अनूचाना᳘ व्विद्वा᳘ᳫँ᳘सः प्प्रजान्न᳘ कामयन्ते कि᳘म्प्रज᳘या करिष्यामो ये᳘षान्नो ऽय᳘मा᳘त्मा ऽयं᳘ लोक ऽइ᳘ति ते᳘ ह स्म पुत्रैषणा᳘याश्च व्वित्तैषणा᳘याश्च लोकैषणा᳘याश्च व्व्युत्थाया᳘थ भिक्षाच᳘र्य्यञ्चरन्ति या᳘ ह्येव᳘ पुत्रैषणा सा᳘ व्वित्तैषणा या᳘ व्वित्तैषणा सा᳘ लोकैष᳘णोभे᳘ ह्येते ऽए᳘षणे एव ऽभ᳘वतः॥
</details>

<details><summary>मूलम् - Weber</summary>

एत᳘द्ध स्म वै तत्पू᳘र्वे ब्राह्मणाः᳟॥  
अनूचाना᳘ विद्वा᳘ᳫं᳘सः प्रजां न᳘ कामयन्ते कि᳘म् प्रज᳘या करिष्यामो ये᳘षां नोऽय᳘माॗत्मायं᳘ [^wbr_21] लोक इ᳘ति ते᳘ ह स्म पुत्रैषणा᳘याश्च वित्तैषणा᳘याश्च लोकैषणा᳘याश्च व्युत्थाया᳘थ भिक्षाच᳘र्यं चरन्ति याॗ ह्येव᳘ पुत्रैषणा सा᳘ वित्तैषणा या᳘ वित्तैषणा सा᳘ लोकैषॗणोभेॗ ह्येते ए᳘षणे एव भ᳘वतः॥  

[^wbr_21]: न का᳘मयन्ते किं᳘ प्रज᳘या करिष्या᳘मो ये᳘षा᳘न्नो AM.
</details>

<details><summary>मूलम् - विस्वरम्</summary>

एतत् ह स्म वै तत्पूर्वे ब्राह्मणः अनूचाना विद्वांसः प्रजां न कामयन्ते । किं प्रजया करिष्यामः । येषां नः अयमात्मा अयं लोक इति । ते ह स्म पुत्रैषणायाश्च वित्तैषणायाश्च लोकैषणायाश्च व्युत्थाय, अथ भिक्षाचर्यं चरन्ति । या ह्य् एव पुत्रैषणा सा वित्तैषणा । या वित्तैषणा सा लोकैषणा । उभे ह्य् एते एषणे एव भवतः ॥ २६ ॥
</details>

<details><summary>श्रीमद्वासुदेवब्रह्मभगवान्</summary>

ननु- अत्र कथं सन्न्यासे विधिरिति निश्चेतुं शक्यते “प्रव्रजन्तीति” वर्तमानोपदेशात् इति संशये अनन्यथासिद्धार्थवादवशाद्विधिरेव निश्चेयः इत्य् अभिप्रेत्य तस्य विधित्वनिर्णय-हेतुमर्थवादं दर्शयति- **एतद्ध स्म वै तत्पूर्वे ब्राह्मणा ऽअनूचाना विद्वांसः प्रजां न कामयन्त** इत्यादिना । ‘ह स्म’ इत्य् एतौ ऐतिह्यार्थौ निपातौ वैशब्दः स्मरणार्थः । तदेतदिति पदाभ्यां तदेतदात्म-लोकार्थिनां पारिव्राज्ये कारणमुच्यत इति श्रुतेः प्रतिज्ञाप्यते । अत्र प्रजाशब्दः कर्मोपासनयोरप्युपलक्षणार्थः । तथा च- तदेतत्पारिव्राज्ये स्पष्टकारणं ‘ह’ किल ‘वै’ स्मर्यते । ‘पूर्वे’ अतिक्रान्त-कालिकाः ‘ब्राह्मणाः’ जातिमन्तो वा ‘अनूचानाः’ अनुवचन-समर्थाः ‘विद्वांसः’ आत्मज्ञाः ‘प्रजां’ तदुपलक्षिते कर्मविद्ये च ‘न कामयन्ते स्म’ पुत्रादि-साधनानि नानुतिष्ठन्ति स्मेत्य् अर्थः । ननु- पुत्रादि-साधनं परित्यजतां तेषां को ऽभिप्रायः इत्य् अत आह- **किं प्रजया करिष्यामो येषां नो ऽयमात्मा ऽयं लोक इती**ति । ‘येषां’ नो ऽस्माकं परमार्थ-दर्शिनां ‘अयं’ नित्य-सन्निहितो अशनायादि-वर्जित आत्मैव ‘लोकः’ पुरुषार्थः । ते वयं ‘प्रजया’ पुत्र-कर्मापरविद्याभिर्लोकस्य साधन-भूताभिः ‘किं करिष्यामः’ । लोक-त्रय-हेतु-पुत्रादि-साध्यं नैव पश्यामः इति पुत्रादिकमाक्षिपन्तीत्यर्थः । इति-शब्दः अभिप्राय-समाप्तिद्योतकः । ननु- ते पूर्वे ब्राह्मणाः एवं साध्य-साधन-व्यवहारं निन्दन्तः तस्याविद्वद्विषयत्वमापाद्य किं कृतवन्त इत्य् अपेक्षायामाह- **ते ह पुत्रैषणायाश्चे**त्यादि- **एषणे एव भवतः** इत्य् अन्तं व्याख्यातम् । यस्मादेवं पूर्वे विद्वांसः प्रजादिभ्यो निवृत्ताः प्रव्रजिता एव । तस्मात् अधुनातना अपि प्रव्रजेयुरित्येवमर्थवाद-वाक्यं विधि-वाक्यमन्तरेणासम्बध्यमानं स्व-सम्बन्ध-सिद्धये लोकमीप्सन्तः प्रव्रजन्तीत्यस्य सन्न्यास-विधि-वाक्यत्वं निश्चाययतीति सिद्धम् ॥ २६ ॥
</details>


## २७


<details open><summary>विश्वास-प्रस्तुतिः</summary>

स᳘ ऽएष ने᳘ति ने᳘त्यात्मा᳘॥  
(त्मा᳘ ऽ) अ᳘गृह्यो न हि᳘ ग्गृह्यते᳘ ऽशीर्य्यो न हि शी᳘र्य्यते᳘ ऽसङ्गो᳘ ऽसितो न᳘ सज्यते[[!!]] न व्व्य᳘थत ऽइत्य᳘तः पा᳘पम᳘करवमित्य᳘तः कल्या᳘णम᳘करवमि᳘त्युभे᳘ ऽउभे᳘ ह्येष᳘ ऽएते त᳘रत्यमृ᳘तः साध्वसाधुनी᳘[[!!]] नैनङ्कृताकृते᳘ तपतो᳘ नास्य के᳘न चन क᳘र्म्मणा लोको᳘ मीयते॥
</details>

<details><summary>मूलम् - श्रीधरादि</summary>

स᳘ ऽएष ने᳘ति ने᳘त्यात्मा᳘॥  
(त्मा᳘ ऽ) अ᳘गृह्यो न हि᳘ ग्गृह्यते᳘ ऽशीर्य्यो न हि शी᳘र्य्यते᳘ ऽसङ्गो᳘ ऽसितो न᳘ सज्यते[[!!]] न व्व्य᳘थत ऽइत्य᳘तः पा᳘पम᳘करवमित्य᳘तः कल्या᳘णम᳘करवमि᳘त्युभे᳘ ऽउभे᳘ ह्येष᳘ ऽएते त᳘रत्यमृ᳘तः साध्वसाधुनी᳘[[!!]] नैनङ्कृताकृते᳘ तपतो᳘ नास्य के᳘न चन क᳘र्म्मणा लोको᳘ मीयते॥
</details>

<details><summary>मूलम् - Weber</summary>

स᳘ एष ने᳘ति ने᳘त्यात्मा᳟॥  
अ᳘गृह्यो न हि᳘ गृह्यते᳘ऽशीर्यो न हि शी᳘र्यते᳘ऽसङ्गो᳘ऽसितो न᳘ सज्य᳘ते न व्य᳘थत इत्य᳘तः पा᳘पम᳘करवमित्य᳘तः कल्या᳘णम᳘करवमि᳘त्युभे᳘ उभेॗ ह्येष᳘ एते त᳘रत्यमृ᳘तः साध्वसाधु᳘नीॗ [^wbr_22] नैनं कृताकृते᳘ तपतोॗ नास्य के᳘न चन क᳘र्मणा लोको᳘ मीयते॥  

[^wbr_22]: साध्वसा᳘धुनी᳘ AM
</details>

<details><summary>मूलम् - विस्वरम्</summary>

स एष नेति नेत्यात्मा । अगृह्यो न हि गृह्यते । अशीर्यो न हि शीर्यते । असङ्गो ऽसितो न सज्यते न व्यथते इति । अत पापमकरवमिति । अतः कल्याणमकरवमिति उभे । उभे ह्येष एते तरत्यमृतः साध्वसाधुनी । नैनं कृताकृते तपतः । नास्य केन चन कर्मणा लोको मीयते ॥ २७ ॥
</details>

<details><summary>श्रीमद्वासुदेवब्रह्मभगवान्</summary>

नन्वेवमपि, आत्म-लोकार्थिनां किमिति नियमेन पारिव्राज्यमेव विधीयते । कर्मणामपि तत्-साधनत्वेनानुष्ठेयत्वादित्याशङ्कायां तस्यात्म-लोकस्य उत्पाद्यादि-विलक्षणत्वेन कर्म-सम्बन्धान्न कर्म-तदर्थिनां अनुष्ठेयमित्यभिप्रेत्याह- **स एष नेति नेत्यात्मे**त्य् आदि- **न व्यथत** इत्यन्तम् । व्याख्यातार्थमेतच्छाकल्यब्राह्मणे । ननु- य एवं सर्वैषणा-विनिवृत्तः स एष नेति नेत्यादि-लक्षणमात्मानमात्मत्वेनावगम्य तद्रूपेणैव वर्तते । तस्य कर्मानारभमाणस्य ब्रह्मविदः किं स्यादित्य् अपेक्षायामाह- **अतः पापमकरवमि**त्यादि । ‘अतः’ अस्मात्निमित्तात् शरीर-धारणादिहेतोः अविवेककृतात् रागादेः पापमपुण्यं कर्म ‘अकरवं’ कृतवानस्मि । कष्टं खलु मम् वृत्तम् । अनेन कर्मणा अहं नरकं प्रतिपत्स्ये इति कर्मकृतः परितापः पूर्वोक्त-लक्षणं ब्रह्मविदं न तरति न व्याप्नोति । तथा ‘अतः’ फल-विषय-कामनिमित्तात् ‘कल्याणं’ यज्ञादि-लक्षणं पुण्यं शोभनं कर्म ‘अकरवं’ कृतवानस्मि । अतः अहं देहान्तरे अस्य फलं सुखं उपभोक्ष्ये इत्येषो ऽपि हर्षः तं न तरति न व्याप्नोतीत्य् अर्थः । इत्येवमुभे द्वे पाप-पुण्य-फले कष्ट-हर्ष-रूपे तं न तरत इति शेषः । एवं यथोक्तात्मविदः ताप-हर्षा-संस्पर्शे को हेतुरित्य् अपेक्षायां तमाह- **उभे ह्येष एते तरत्यमृतः साध्वसाधुनी** इति । ‘अमृतः’ अमरण-धर्मा ‘एषः’ ब्रह्मवित् ‘उभे एते’ ‘साध्वसाधुनी’ पुण्य-पाप-लक्षणे कर्मणी ‘हि’ निश्चितं ‘तरति’ अतिक्रामति । आरब्धानारब्धयोर्भोगज्ञानाभ्यां क्षीणत्वात् अपूर्वस्य चिकीर्षितत्वेनासंश्लेषादित्य् अर्थः । इतश्चात्मविदो धर्मादि-सम्बन्धो नास्तीत्य् आह- **नैवं कृताकृते तपत** इति । नित्याद्यनुष्ठानं ‘कृतं’ तस्यैवाकरणमं ‘अकृतम्’ एते अपि ‘कृताकृते’ क्रमेण फल-दान-प्रत्यवायोत्पादाभ्यां अब्रह्मविदमिव ‘एनं’ ब्रह्मविदं ‘न तपतः’ नोद्वेजयत इत्य् अर्थः । किं च- **नास्य केन चन कर्मणा लोको मीयत** इति । ‘अस्य’ ब्रह्मविदः ‘केन चन’ केनापि ‘कर्मणा’ शास्त्रप्रतिषिद्धेनापि ‘लोकः’ पुरुषार्थः ‘न मीयते’ न हिंस्यते । “मीञ् हिंसायाम्” (धा. पा. क्र्या. उ. ४) इति धातुः । ततश्च तत्त्वज्ञानात्प्राक्कालिकयोर्ज्ञानाग्निना भस्मीकरणादुत्तर-कालिकयोस्तु अकर्तृत्वेनासंश्लेषात् शरीरारम्भकयोस्तु उपभोगेनैव क्षयात् ब्रह्मविदः कर्म-कार्य-सम्बन्ध-अभावात् न कर्म-सम्बन्ध इति तात्पर्य्-अर्थः ॥ २७ ॥
</details>


## २८


<details open><summary>विश्वास-प्रस्तुतिः</summary>

त᳘देत᳘दृ᳘चा᳘ भ्युक्तम्॥  
(मे) एष नि᳘त्यो महिमा᳘ ब्ब्राह्मण᳘स्य न क᳘र्म्मणा व्वर्द्धते᳘ नो क᳘नीयान्। त᳘स्यैव᳘ स्यात्पदवित्त᳘म्विद्वित्वा न क᳘र्म्मणा लिप्यते पा᳘पकेने᳘ति त᳘स्मादेवम्वि᳘च्छ्रान्तो᳘ दान्त᳘ ऽउपरत᳘स्तितिक्षुः᳘ श्रद्धा᳘वित्तो भू᳘त्वा ऽऽत्म᳘न्ये᳘वात्मा᳘नम्पश्येत्स᳘र्व्वमेनम्पश्यति स᳘र्व्वो ऽस्यात्मा᳘ भवति स᳘र्व्वस्यात्मा᳘ भवति स᳘र्व्वम्पाप्मा᳘नन्तरति᳘ नैनम्पाप्मा᳘ तरति स᳘र्व्वम्पाप्मा᳘नन्तपति᳘ नैनम्पाप्मा᳘ तपति व्विपापो᳘ व्विजरो᳘ व्विजिघ᳘त्सो ऽपिपासो᳘ ब्ब्राह्मणो᳘ भवति य᳘ ऽएवम्वे᳘द॥
</details>

<details><summary>मूलम् - श्रीधरादि</summary>

त᳘देत᳘दृ᳘चा᳘ भ्युक्तम्॥  
(मे) एष नि᳘त्यो महिमा᳘ ब्ब्राह्मण᳘स्य न क᳘र्म्मणा व्वर्द्धते᳘ नो क᳘नीयान्। त᳘स्यैव᳘ स्यात्पदवित्त᳘म्विद्वित्वा न क᳘र्म्मणा लिप्यते पा᳘पकेने᳘ति त᳘स्मादेवम्वि᳘च्छ्रान्तो᳘ दान्त᳘ ऽउपरत᳘स्तितिक्षुः᳘ श्रद्धा᳘वित्तो भू᳘त्वा ऽऽत्म᳘न्ये᳘वात्मा᳘नम्पश्येत्स᳘र्व्वमेनम्पश्यति स᳘र्व्वो ऽस्यात्मा᳘ भवति स᳘र्व्वस्यात्मा᳘ भवति स᳘र्व्वम्पाप्मा᳘नन्तरति᳘ नैनम्पाप्मा᳘ तरति स᳘र्व्वम्पाप्मा᳘नन्तपति᳘ नैनम्पाप्मा᳘ तपति व्विपापो᳘ व्विजरो᳘ व्विजिघ᳘त्सो ऽपिपासो᳘ ब्ब्राह्मणो᳘ भवति य᳘ ऽएवम्वे᳘द॥
</details>

<details><summary>मूलम् - Weber</summary>

त᳘देत᳘दृॗचाॗभ्युक्तम्॥  
एष नि᳘त्यो महिमा᳘ ब्राह्मण᳘स्य न क᳘र्मणा वर्धतेॗ नो क᳘नीयान्॥  
त᳘स्यैव᳘ स्यात्पदवित्तं᳘ विद्वित्वा न क᳘र्मणा लिप्यते पा᳘पकेने᳘ति त᳘स्मादेवंवि᳘छ्रान्तो᳘ दान्त᳘ उपरत᳘स्तितिक्षुः᳘ श्रद्धा᳘वित्तो भूॗत्वात्म᳘न्येॗवात्मा᳘नम् पश्येत्स᳘र्वमेनम् पश्यति स᳘र्वोऽस्यात्मा᳘ भवति स᳘र्वस्यात्मा᳘ भवति स᳘र्वम् पाप्मा᳘नं तरतिॗ नैनम् पाप्मा᳘ तरति स᳘र्वम् पाप्मा᳘नं तपतिॗ नैनम् पाप्मा᳘ तपति विपापो᳘ विजरो᳘ विजिघॗत्सोऽपिपासो᳘ [^wbr_23] ब्राह्मणो᳘ भवति य᳘ एवं वे᳘द॥  

[^wbr_23]: विजिघ᳘त्सोऽपिपासो AM
</details>

<details><summary>मूलम् - विस्वरम्</summary>

तदेतत् ऋचा अभ्युक्तम्- “एष नित्यो महिमा ब्राह्मणस्य न कर्मणा वर्द्धते, नो कनीयान् । तस्यैव स्यात्पदवित् तं विदित्वा न कर्मणा लिप्यते पापकेन”- इति । तस्मादेवंवित् श्रान्तो दान्त उपरतस्तितिक्षुः श्रद्धावित्तो भूत्वा आत्मन्येवात्मानं पश्येत् । सर्वमेनं पश्यति । सर्वः अस्यात्मा भवति । सर्वस्यात्मा भवति । सर्वं पाप्मानं तरति । नैनं पाप्मा तरति । सर्वं पाप्मानं तपति । नैनं पाप्मा तपति । विपापो विरजो विजिघत्सः अपिपासो ब्राह्मणो भवति । य एवं वेद ॥ २८ ॥
</details>

<details><summary>श्रीमद्वासुदेवब्रह्मभगवान्</summary>

एवमुक्ते ब्रह्मविद्या-फले मन्त्रं संवादयति- **तदेतदृचा ऽभ्युक्तमेष नित्यो महिमा ब्राह्मणस्ये**त्यादिना । तदेतद्ब्राह्मणेनोक्तं वस्तुतत्वं ‘ऋचा’ मन्त्रेणाभ्युक्तं प्रकाशितम् । कथं? ‘ब्राह्मणस्य’ ब्रह्मविदस्त्यक्तसर्वैषणस्य ‘एषः’ साधननिस्पृहः नेति नेत्यादि-लक्षणात्म-स्वरूप-भूतः ‘महिमा’ ऐश्वर्यविशेषः स्वाभाविकत्वान्नित्यः । अन्ये त्वविद्या-काम-कृताः महिमानो न नित्या इत्य् अर्थः । कुतो विद्वन्महिम्नो नित्यत्वमित्य् अपेक्षायां हेतुमाह- **न कर्मणा वर्द्धते नो कनीयानि**ति । शुभ-लक्षणेन कृतेन ‘कर्मणा’ एष महिमा ‘न वर्द्धते’ वृद्धि-लक्षणां विक्रियां न प्राप्नोति । तथा अशुभेन ‘कर्मणा’ ‘नो कनीयान्’ नापि अपक्षय-लक्षणां विक्रियां प्राप्नोति । एताभ्यां च निषेधाभ्यां अन्या अपि विक्रियाः निषिद्धाः । तासामपि उपचयापचय-हेतुत्वात् अतः अविक्रियत्वात् नित्य एष महिमेत्य् अर्थः । अस्य महिम्नो नित्यत्वे ऽपि किं स्यादित्य् अपेक्षायां स्वस्वरूपं तत्-पदार्थ-लक्षणं जानीयादित्य् आह- **तस्यैव स्यात्पदविदि**ति । यत एष नित्यः । तस्मात्तस्यैव महिम्नः त्वंपदार्थस्य ‘पदवित्’ पदस्य वेदिता भवेदित्य् अर्थः । ननु- पद-वेदने ऽपि किं स्यादित्य् अपेक्षायामाह- **तं विदित्वा न कर्मणा लिप्यते पापकेनेती**ति । ‘तं’ महिमानं स्वरूपं पदं ‘विदित्वा’ ज्ञात्वा ‘पापकेन’ धर्माधर्म-लक्षणेन ‘कर्मणा’ ‘न लिप्यते’ न सम्बध्यते । उभयस्यापि संसार-हेतुत्वाविशेषात्- पापकमित्य् उभयमपि गृह्यते । एवं सति धर्म-शब्द-प्रयोगे ऽपि उभय-ग्रह-सम्भवे यद्यपि स्यात्तथापि धर्माधर्मयोर्हेयत्व-द्योतनार्थं पाप-शब्द-प्रयोग इत्य् अर्थः । इति-शब्द ऋक्-समाप्त्य्-अर्थः । तर्हि तत्-पद-साक्षात्कारः कथं स्यादित्य् अपेक्षायामाह- **तस्मादेवंविच्छ्रान्तो दान्त उपरतस्तितिक्षुः श्रद्धावित्तो भूत्वा ऽऽत्मन्येवात्मानं पश्येदि**ति । यस्मादेवं अकर्म-सम्बन्धी एष ब्राह्मणस्य महिमा नेति नेत्यादि-लक्षणः । तस्मात्कारणात् एवंविद आत्मा कर्म-तत्-फल-सम्बन्ध-शून्य इत्य् आपाततो जानन् प्रथमं श्रान्तः संसार-दुःखेन तप्तः खिन्नो वा । उपरतबाह्येन्द्रियव्यापार इति यावत् । “श्रमु तपसि खेदे च”- (धा. पा. दि. प. ९८) इत्यस्य धातोः निष्ठान्तं रूपं श्रान्त इति । उक्तं च- “निवृत्तेन्द्रिय-लोल्यस्तु श्रान्तः शान्तश्च कथ्यते । तपः-क्लेश-सहो दान्तो ह्यन्तर्वाणिस्तु शास्त्र-वित्”- ( ) इति । अनन्तरं ‘दान्तः’ अन्तः-करण-तृष्णातो निवृत्तः । न हि बाह्य-करणानां विषयाभिनिवेशनिवृत्तिमन्तरेण अन्तःकरणस्य विषयाभिषङ्गो व्यावर्तते । ‘उपरतः’ सर्वैषणा-विनिर्मुक्तः विधिना त्यक्त-सर्व-कर्मा सन्न्यासी । ‘तितिक्षुः’ जीवन-विच्छेदहेत्वतिरिक्त-शीतोष्णादि-द्वन्द्व-सहिष्णुः । ‘श्रद्धावित्तः’ श्रद्धा आस्तिक्य-बुद्धिरेव वित्तं साधनं यस्य स श्रद्धावित्तः । इन्द्रियान्तःकरणचलनरूपव्यापारव्यावृत्त्या तदैकाग्र्यवान् इति यावत् । एतच्च “बाल्यं च पाण्डित्यं च निविद्य” इत्य् एवमुक्तम् । एतावता यत्र कर्तुः स्वातन्त्र्यं तेषां कर्मणां निवृत्तिः श्रान्तादि-पदैरुक्ता । यत्र तु सम्यग्-धी-विरोधि-निद्रालस्यादौ पुंसो न स्वातन्त्र्यं तन्निवृत्तिः श्रद्धावित्त इति पदेनेति भेदः । तथा चैवं प्रकारेण ‘श्रद्धावित्तो भूत्वा’ ‘आत्मन्य् एव’ स्वे कार्य-कारण-संङ्घाते एव ‘आत्मानं’ प्रत्यक्-चेतयितारं ‘पश्येत्’ साक्षात्कुर्यात् । तथा च- आश्रमाद्यनुष्ठानमिह विधीयत इति विवक्षितमित्य् अर्थः । तर्हि किं तावत्-परिमाणमेवात्मानं पश्येत् इत्य् अत आह- **सर्वमेनं पश्यती**ति । ‘सर्वं’ समस्तं एनमात्मानं ‘पश्यति’ । नान्यदात्म-व्यतिरिक्तं किमपि पश्यति । जाग्रत्-स्वप्न-सुषुप्त्याख्यं स्थान-त्रयं हित्वा मननान्मुनिर्भवतीत्य् अर्थः । कुतो हेतोरित्यत आह- **सर्वो ऽस्यात्मा भवति सर्वस्यात्मा भवती**ति । ‘अस्य’ ब्रह्मविदः ‘सर्वः’ समस्तः प्रपञ्चः ‘आत्मा’ भवति । किं च- ‘सर्वस्य’ प्रपञ्चस्य स्वयमात्मा भवति । यथोक्तैः साधनैरुदिते साक्षात्कारे सति किं स्यादित्य् अपेक्षायामाह- **सर्वं पाप्मानं तरती**ति । अयं तु ब्रह्मवित् ‘सर्वं’ पाप्मानमुक्तरूपं ‘तरति’ आत्म-भावेन व्याप्नोति अतिक्रामतीत्य् अर्थः । किंच- एवमात्मानं पश्यन्तं ‘एनं’ बाह्य-पाप्मा पुण्यापुण्य-लक्षणः काम्य-निषिद्धाचरण-रूपः ‘न तरति’ न व्याप्नोतीत्य् अर्थः । इतश्च विदुषो न कर्म-सम्बन्धो ऽस्तीत्य् आह- **सर्वं पाप्मानं तपती**ति । ब्रह्मवित्सर्वं ‘पाप्मानं’ कृताकृत-लक्षणं सर्वात्मदर्शनरूपवह्निना ‘तपति’ भस्मीकरोतीत्य् अर्थः । किं च- **नैनं पाप्मा तपती**ति । ‘एनं’ ब्रह्मविदं ‘पाप्मा’ कृताकृत-लक्षण उक्तरूपः इष्ट-फल-प्रत्यवायोत्पादनाभ्यां न तपतीत्य् अर्थः । एवं कर्म-असम्बन्धे किं भवतीत्य् अत आह- **विपापो विजरो विजिघत्सो ऽपिपासो ब्राह्मणो भवती**ति । एवंवित् ‘विपापः’ विगतः पापो धर्माधर्म-लक्षणो यस्य स विपापः । विगता जरा यस्मात् सः ‘विजरः’ विगता जिघत्सा अत्तुमिच्छा यस्मात् सः ‘विजिघत्सः’ । न विद्यते पिपासा पातुमिच्छा यस्य सः ‘अपिपासः’ । एवंभूतः एतस्यामवस्थायां मुख्य-ब्राह्मणो भवति । एतस्मात् ब्रह्म-स्वरूप-अवस्थानात्प्राक् गौण-ब्राह्मण्यमित्य् अर्थः । एवमुपास्य-स्वरूपं दर्शयित्वा तद्-उपासना-फलमाह- **य एवं वेदे**ति । ‘य एवं’ पूर्वोक्त-गुण-विशिष्टमात्मानं ‘वेद’ उपास्ते अहमस्मि एवंभूत आत्मेति स पूर्वोक्त-विपापादि-गुण-विशिष्ट एव भवतीति शेषः ॥ २८ ॥
</details>


## २९


<details open><summary>विश्वास-प्रस्तुतिः</summary>

स वा᳘ ऽएष᳘ महा᳘नज᳘ ऽआ᳘त्मा॥  
(त्मा ऽन्ना) अन्नादो᳘ व्वसुदा᳘नः स यो᳘ हैव᳘मेत᳘म्महा᳘न्तमज᳘मात्मा᳘नमन्नाद᳘म्वसुदा᳘नं व्वे᳘द व्विन्द᳘ते व्व᳘सु॥
</details>

<details><summary>मूलम् - श्रीधरादि</summary>

स वा᳘ ऽएष᳘ महा᳘नज᳘ ऽआ᳘त्मा॥  
(त्मा ऽन्ना) अन्नादो᳘ व्वसुदा᳘नः स यो᳘ हैव᳘मेत᳘म्महा᳘न्तमज᳘मात्मा᳘नमन्नाद᳘म्वसुदा᳘नं व्वे᳘द व्विन्द᳘ते व्व᳘सु॥
</details>

<details><summary>मूलम् - Weber</summary>

स वा᳘ एष᳘ महा᳘नज᳘ आॗत्मा॥  
अन्नादो᳘ वसुदा᳘नः स यो᳘ हैव᳘मेत᳘म् महा᳘न्तमज᳘मात्मा᳘नमन्नादं᳘ [^wbr_24] वसुदा᳘नं वे᳘द विन्द᳘तेव᳘सु॥  

[^wbr_24]: न्ना᳘दो A.
</details>

<details><summary>मूलम् - विस्वरम्</summary>

स वा एष महानज आत्मा अन्नादो वसुदानः । स यो हैवमेतं महान्तमजमात्मानमन्नादं वसुदानं वेद । विन्दते वसु ॥ २९ ॥
</details>

<details><summary>श्रीमद्वासुदेवब्रह्मभगवान्</summary>

एवं निरुपाधिक-ब्रह्म-ज्ञानात्कैवल्यं फलमुक्तम् । सम्प्रति सोपाधिकब्रह्मध्यानात् अभ्युदय-फलं दर्शयिष्यन् तत्-स्वरूपमाह- **स वा एष महानज आत्मा ऽन्नादो वसुदान** इति । यो ऽयं जनक-याज्ञवल्क्याख्यायिकायां विख्यातो विज्ञानात्मा ‘स वै’ स एव ‘एषः महानज आत्मा’ ‘अन्नादयः’ सर्व-भूतस्थः सन् सर्वान्नात्ता । यद्वा अन्न-शब्देन चराचरात्मकं जगत् गृह्यते । तस्यात्ता संहारकः । तथा वसु धनं भोग-साधनं सर्व-प्राणि-कर्म-फलं ददातीति ‘वसुदानः’ । एवमुपास्य-स्वरूपं दर्शयित्वा तद्-उपासना-फलमाह- **स यो हैवमेतं महान्तमजमात्मानमन्नादं वसुदानं वेद विन्दते वसु** इति । ‘य एवं’ पूर्वोक्त-महदादि-गुण-विशिष्टं ‘आत्मानं वेद’ उपास्ते अहमस्मि एवंभूत आत्मेति सः ‘वसु’ कर्म-फल-जातं ‘विन्दते’ लभते सर्वात्मत्वादेवेत्य् अर्थः । अनया कण्डिकया “रातेर्दातुः परायणं”- (श. प. बृ. १४ । ३ । ३४) इति उक्तस्यैव कर्म-फलस्य उपसंहारः कृतः इति अपौनरुक्त्यं द्रष्टव्यम् ॥ २९ ॥
</details>


## ३०


<details open><summary>विश्वास-प्रस्तुतिः</summary>

स वा᳘ ऽएष᳘ महा᳘नज᳘ ऽआ᳘त्मा॥  
(त्मा ऽज᳘) अज᳘रो ऽम᳘रो ऽभ᳘यो ऽमृ᳘तो ब्ब्रह्मा᳘भयम्वै᳘ जनक प्प्रा᳘प्तो ऽसी᳘ति होवाच या᳘ज्ञवल्क्यः᳘[[!!]] सो ऽहम्भ᳘गवते व्विदेहा᳘न्ददामि माञ्चा᳘पि सह दा᳘स्याये᳘ति॥
</details>

<details><summary>मूलम् - श्रीधरादि</summary>

स वा᳘ ऽएष᳘ महा᳘नज᳘ ऽआ᳘त्मा॥  
(त्मा ऽज᳘) अज᳘रो ऽम᳘रो ऽभ᳘यो ऽमृ᳘तो ब्ब्रह्मा᳘भयम्वै᳘ जनक प्प्रा᳘प्तो ऽसी᳘ति होवाच या᳘ज्ञवल्क्यः᳘[[!!]] सो ऽहम्भ᳘गवते व्विदेहा᳘न्ददामि माञ्चा᳘पि सह दा᳘स्याये᳘ति॥
</details>

<details><summary>मूलम् - Weber</summary>

स वा᳘ एष᳘ महा᳘नज᳘ आॗत्मा॥  
अज᳘रोऽम᳘रोऽभ᳘योऽमृ᳘तो ब्रह्मा᳘भयं [^wbr_25] वै᳘ जनक प्रा᳘प्तोऽसी᳘ति होवाच या᳘ज्ञवॗल्क्यः सोऽहम् भ᳘गवते विदेहा᳘न्ददामि मां चा᳘पि सह दा᳘स्याये᳘ति॥  

[^wbr_25]: महान᳘ज, ऽम᳘रोऽभ᳘योऽमृ᳘तो ब्रह्मा᳘भयं AM.
</details>

<details><summary>मूलम् - विस्वरम्</summary>

स वा एष महानज आत्मा अजरो ऽमरो ऽभयो ऽमृतो ब्रह्म । अभयं वै जनक प्राप्तो ऽसि, इति होवाच याज्ञवल्क्यः । सः अहं भगवते विदेहान् ददामि । मां चापि सह दास्यायेति ॥ ३० ॥
</details>

<details><summary>श्रीमद्वासुदेवब्रह्मभगवान्</summary>

इदानीं सफलां विद्यां मन्त्र-ब्राह्मणाभ्यामुपदिष्टामुपसंहरति याज्ञवल्क्य इति श्रुतिरस्मान् प्रति दर्शयति- **स वा एष महानज आत्मा ऽजरो ऽमरो ऽभयो ऽमृतो ब्रह्माभयं वै जनक प्राप्तो ऽसीति होवाच याज्ञवल्क्य** इति । यो ब्राह्मणादावुक्तो विज्ञानमयो जन्म-मरणादि-संततिमान् त्वं-पद-वाच्य-भूतः सो ऽयं स-शब्देनोच्यते । वै-शब्दः प्रसिद्ध्य्-अर्थः । एष-शब्देन तु विद्यया प्रध्वस्त-अज्ञान-तत्-कार्यो नित्य-मुक्त-स्त्वंपद-लक्ष्य उच्यते । तस्य शुद्धस्य त्वं-पदार्थस्य महानित्यादि-विशेषणात् । तथा च- ‘स वा एषः‘ यथोक्तः प्रत्यगात्मा ‘महान्‘ सत्य-ज्ञानादि-लक्षणः अपरो ऽक्षः परमात्मैवेति वाक्यार्थः । एवमहं ब्रह्मेति वाक्योत्थ-परमात्मैकत्व-विज्ञानात् अविद्या-तत्-कार्ये प्रध्वस्ते सति प्रत्यगात्मनो यद्रूपं तदिदानीमुच्यते- ‘अजः‘ इत्यादि-पदैः । यस्मात् रज्जु-सर्पादि-वदात्मा विनाविद्यां कार्य-करणात्मना न जायते, तस्मादजो जन्म-रहितः । अत एवाजरः कालावच्छिन्न-देहादि-वत् न जीर्यतीत्य् अर्थः । यतः 'अजरः' अत एवामरः प्राण-त्याग-रूप-मरण-रहितः । अत एवामृतः निरन्वय-नाश-शून्यः । अत्र जनन-प्रतिषेधेनैव विकारान्तराणां तन्-मूलकत्वात् तत्-प्रतिषेधस्यापि अर्थ-सिद्धत्वे ऽपि शब्दतः प्रतिषेधो जरादीनां पारमार्थिकत्व-शङ्का-व्यावृत्त्य् अर्थः । यत एवं सर्व-विकार-शून्यः । अत एव 'अभयः' भयं हि नाम अविद्या-कार्यं तत्-प्रतिषेधेन भाव-विकार-प्रतिषेधेन च अविद्या ऽपि प्रतिषिद्धा वेदितव्येति भावः । हे 'जनक' सम्राट्! 'अभयं वै' अविद्या-कार्य-रहितमेव ब्रह्म परमात्म-तत्त्वं त्वं 'प्राप्तो ऽसि' इत्य् एवम् ‘ह’ किल “याज्ञवल्क्यः” उवाचेत्य् अर्थः । राजा तु आत्मीय-शेष-विद्या-लाभं द्योतयितुं सर्वस्व-दानं प्रतिजज्ञ इत्य् आह- **सो ऽहं भगवते विदेहान् ददामि मां चापि सह दास्याये**ति । 'दास्याय' दास-कर्मणे ददामीति च-शब्दात्सम्बध्यते । इति-शब्दो निरूपितायाः सर्ववेदानुशासनरूपाया विद्यायाः परिसमाप्ति-द्योतक इत्य् अर्थः ॥ ३० ॥
</details>


## ३१


<details open><summary>विश्वास-प्रस्तुतिः</summary>

स वा᳘ ऽएष᳘ महा᳘नज᳘ ऽआ᳘त्मा॥  
(त्मा ऽज᳘) अज᳘रो ऽम᳘रो ऽभ᳘यो ऽमृ᳘तो ब्ब्रह्मा᳘भयम्वै ब्ब्रह्मा᳘भयᳫँ᳭ हि वै ब्ब्र᳘ह्म भवति[[!!]] य᳘ ऽएवम्वे᳘द॥
</details>

<details><summary>मूलम् - श्रीधरादि</summary>

स वा᳘ ऽएष᳘ महा᳘नज᳘ ऽआ᳘त्मा॥  
(त्मा ऽज᳘) अज᳘रो ऽम᳘रो ऽभ᳘यो ऽमृ᳘तो ब्ब्रह्मा᳘भयम्वै ब्ब्रह्मा᳘भयᳫँ᳭ हि वै ब्ब्र᳘ह्म भवति[[!!]] य᳘ ऽएवम्वे᳘द॥
</details>

<details><summary>मूलम् - Weber</summary>

स वा᳘ एष᳘ महा᳘नज᳘ आॗत्मा॥  
अज᳘रोऽम᳘रोऽभ᳘योऽमृ᳘तो ब्रह्मा᳘भयं वै ब्रह्मा᳘भयᳫं हि वै ब्र᳘ह्म भ᳘वति य᳘ एवं वे᳘द॥
</details>

<details><summary>मूलम् - विस्वरम्</summary>

स वा एष महानज आत्मा ऽजरो ऽमरो ऽभयो ऽमृतो ब्रह्म । अभयं वै ब्रह्म । अभयं हि वै ब्रह्म भवति । य एवं वेद ॥ ३१ ॥
</details>

<details><summary>श्रीमद्वासुदेवब्रह्मभगवान्</summary>

इदानीं “तिष्ठमानस्य तद्विदः परायणं” (श. प. बृ. ३ । ९ । ३४) इत्य् उक्तस्यैव ब्रह्मात्मैक्य-ज्ञान-फलोपसंहारार्थ-मग्रिमा श्रुतिः प्रवर्तते- **स वा एष महानि**त्यादि **ब्रह्मे**ति पदपर्यन्तम् । अक्षरार्थः पूर्ववत् । कथं पुनरभय-गुण-विशिष्टस्यात्मनो ब्रह्मत्वं, अत आह- **अभयं वै ब्रह्मे**ति । एवं विषय-परिशोधनेन विद्या-स्वरूपमुक्त्वा विद्या-फलं कथयति- **अभयं हि वै ब्रह्म भवति य एवं वेदे**ति । ‘एवं’ यथोक्तमात्मानं ‘अभयं ब्रह्म’ ‘यो वेद’ । सः 'अभयं ब्रह्मैव हि भवति' मुक्तो भवतीत्य् अर्थः । य **इह स वा एष महानि**त्यादिना अन्ते सङ्क्षिप्तो ऽर्थः स एव सर्वोपनिषत्-प्रतिपाद्यः । एष एव सर्वस्यास्य शास्त्रस्य तात्पर्यार्थ इति ॥ ३१ ॥

इति श्री-हृषीकेश-भगवत्-पूज्य-पाद-शिष्यस्य श्री-पाठक-अनिरुद्ध-पुत्रस्य परमहंस-परिव्राजकाचार्यस्य श्री-वासुदेव-ब्रह्म-भगवतः कृतौ माध्यन्दिनीय-शतपथ-ब्राह्मणान्तर्गत-माध्यन्दिन-शाखोपनिषद्-बृहदारण्यक-टीकायां वासुदेव-प्रकाशिकायां चतुर्थे ऽध्याये द्वितीयं शारीरक-ब्राह्मणं परिसमाप्तम् ॥ १४ । (७) ४ । २ ॥
</details>

