+++
title = "१"

+++


## ०१


<details open><summary>विश्वास-प्रस्तुतिः</summary>

श्वेत᳘केतुर्ह वा᳘ ऽआरुणेयः᳘॥  
पञ्चाला᳘नाम्परिष᳘दमा᳘जगाम स ऽआ᳘जगाम जै᳘वलम्प्रवा᳘हणम्परिचार᳘यमाणन्त᳘मुदी᳘क्ष्या᳘भ्युवाद कु᳘मारा३ ऽइ᳘ति स᳘ भो३ ऽइ᳘ति प्प्र᳘तिशुश्रावा᳘नुशिष्टो᳘ न्वसि[[!!]] पित्रेत्योमि᳘ति होवाच॥
</details>

<details><summary>मूलम् - श्रीधरादि</summary>

श्वेत᳘केतुर्ह वा᳘ ऽआरुणेयः᳘॥  
पञ्चाला᳘नाम्परिष᳘दमा᳘जगाम स ऽआ᳘जगाम जै᳘वलम्प्रवा᳘हणम्परिचार᳘यमाणन्त᳘मुदी᳘क्ष्या᳘भ्युवाद कु᳘मारा३ ऽइ᳘ति स᳘ भो३ ऽइ᳘ति प्प्र᳘तिशुश्रावा᳘नुशिष्टो᳘ न्वसि[[!!]] पित्रेत्योमि᳘ति होवाच॥
</details>

<details><summary>मूलम् - Weber</summary>

श्वेत᳘केतुर्ह वा᳘ आरुणेयः᳟॥  
पञ्चाला᳘नाम् परिष᳘दमा᳘जगाम स आ᳘जगाम जै᳘वलम् प्रवा᳘हणम् परिचार᳘यमाणं त᳘मुदी᳘क्ष्याॗभ्युवाद कु᳘मारा३ इ᳘ति स᳘ भो३ इ᳘ति प्र᳘तिशुश्रावा᳘नुशिष्टो न्व᳘सि [^wbr_1] पित्रेत्योमि᳘ति होवाच॥  

[^wbr_1]: स᳘ भो३ इ᳘ति AM. The accented syllable preceding a प्लुत generally retains its accentual sign in the mss. - शिष्टो न्वसि AM.
</details>

<details><summary>मूलम् - विस्वरम्</summary>

**पञ्चाग्नि-विद्या-ब्राह्मणं वा श्वेतकेतु-ब्राह्मणम् ।**

श्वेतकेतुर्ह वा आरुणेयः पञ्चालानां परिषदमाजगाम । स आजगाम जैवलं [^१_२५२] प्रवाहणं परिचायमाणम् । तमुदीक्ष्याभ्युवाद कुमारा ३ इति । स भो ३ इति प्रतिशुश्राव । अनुशिष्टो न्वसि पित्रेति । ॐ इति होवाच ॥ १ ॥

[^१_२५२]: “जैवलिम्” इति काण्वः पाठः ।
</details>

<details><summary>श्रीमद्वासुदेवब्रह्मभगवान्</summary>

ॐकारो दमादित्रयं वाच्यादि-देवतार्चन-पूर्वकमग्न्युपासनं ब्रह्माब्रह्मोपासनानि तत्फलं तदर्थावगतिरित्य् एते अर्था अस्मिन् खिलकाण्डे निर्वृत्ताः । सम्प्रति प्राधान्येन ब्रह्मोपासनानि सफलानि श्रीमन्थादिकर्म च वक्तव्यमित्य् एतदर्थं षष्ठो ऽध्यायः प्रवर्तते । तत्र कर्मकाण्डे ज्ञानकाण्डे वा यद्वस्तु प्राधान्येन नोक्तं तदस्मिन् काण्डे वक्तव्यम् अस्य खिलाधिकारत्वात् । तथा च तद्वक्तुं “श्वेतकेतुर्ह वा ऽआरुणेयः” इति ब्राह्मणम् इत्यस्य सम्बन्धः, खिलाधिकारो ऽयं तत्र यदनुक्तं तदभिधीयते इति सामान्य-सङ्गतिः । पूर्वं “द्वया ह प्राजापत्याः”- (श. प. बृ. १ । १ । १) इत्य् उद्गीथ-ब्राह्मणे स्वाभाविक-ज्ञान-कर्म-लक्षणः पाप्मा सूचितः । परं तु तस्येदं कार्यमिति विपाकस्तु नोक्तः । शास्त्रीयस्यैव तु प्रदर्शितस्त्र्यन्नात्मप्रतिपत्त्यन्तेन ग्रन्थेन । ब्रह्मविद्यारम्भे तद्वैराग्यस्य विवक्षितत्वात् तत्रापि केवलेन कर्मणा पितृलोको विद्यया संयुक्तेन च कर्मणा देवलोक (श. प. बृ. १ । ३ । २४) इत्य् अभिहितम् । तत्र केन पितृलोकं प्राप्नोति केन वा देवलोकं इति न गदितम् । तच्चेह खिल-प्रकरणे अशेषतो वक्तव्यमित्यत आरभ्यते । अन्ते च सर्वोपसंहारः शास्त्रस्य इष्टः । तथा पञ्चमाध्याये च ज्ञान-कर्म-समुच्चयकारिणा मुमूर्षुणा “अग्ने नय सुपुथा”- (श. प. बृ. ८ । ३ । १) इति मार्गयाचनं कृतम् । तत्र सुपथेति विशेषणात् अनेकेषां पथां सद्भावो मन्त्रेण सामर्थ्यात्प्रदर्शितः । सुपथेति विशेषणात्पन्थानश्च कृत-विपाक-प्रतिपत्ति-मार्गाः । वक्ष्यति च “यत्कृत्वा” (कं० ३) इत्यादि । ते च कति कर्मणो विपाक-प्रतिपत्ति-मार्गाः इति सकल-भवगत्युपसंहारार्थो ऽयमारम्भः । एतावती हि भवगतिः । एतावान् कर्मणो विपाकः । स्वाभाविकस्य शास्त्रीयस्य च सविज्ञानस्येति एका विशेष-सङ्गतिः । “एतावदरे खल्वमृतत्वं, अमृतत्वस्य तु नाशा ऽस्ति वित्तेन” (श. प. बृ. ५ । ४ । २) इत्यत्र कर्मव्युदासेन ज्ञानमेवामृतत्व-साधनमित्य् उक्तम् । तत्र हेतुर्नोक्तः । तत्कथनायेदं ब्राह्मणम् । इत्य् अपरा विशेष-सङ्गतिः । यस्मात् इयं कर्मणो गतिः । न नित्ये त्वमृतत्वे व्यापारो ऽस्ति । तस्मात् एतावदेवामृतत्व-साधनमिति सामर्थ्याद्धेतुत्वं सम्पद्यते । अपि चोक्तमग्निहोत्रे- “न त्वेवैनयोस्त्वमुत्क्रान्तिं न गतिं न प्रतिष्ठां न तृप्तिं न पुनरावृत्तिं न लोकं प्रत्युत्थायिनं वेत्थ”- (श. प. ११ । ६ । २ । ४) इति । तत्र प्रतिवचने- “ते वा ऽएते ऽआहुती हुते उत्क्रामतः” (श. प. ११ । ६ । २ । ६) इत्यादिना आहुतेः कार्यमुक्तम् । तच्चैतत्कर्तृराहुतिलक्षणस्य कर्मणः फलम् । न हि कर्तारमनाश्रित्याहुतिलक्षणस्य कर्मणः स्वातन्त्र्येणोत्क्रान्त्यादि-कार्यारम्भ उपपद्यते । कर्त्रर्थत्वात्कर्मणः कार्यारम्भस्य साधनाश्रयत्वाच्च कर्मणः । तत्राग्निहोत्रस्त्युत्यर्थत्वात् अग्निहोत्रस्यैव कार्यमिति गदितं षट्-प्रकारमपि, इह तु तदेव कर्तुः फलमित्य् उपदिश्यते षट्-प्रकारमपि । कर्मणः फल-विज्ञानस्य विवक्षितत्वात् तद्द्वारेण च पञ्चाग्नि-दर्शनं इहोत्तर-मार्ग-प्रतिपत्ति-साधनं विधित्सितम् । एवमशेष-भवगत्युपसंहारः । कर्मकाण्डस्यैषा निष्ठा । इत्य् एतत् द्वयं दिदर्शयिषुराख्यायिकां प्रणयति- **श्वेतकेतुर्ह वा ऽआरुणेय** इति । श्वेतकेतुर्नाम अरुणस्यापत्यमारुणिः, तस्यापत्यमारुणेयः । ऐतिह्यार्थो ह-शब्दः । वैशब्दो निश्चयार्थः । पित्रा ऽनुशिष्टः सन् आत्मनो यशःप्रथनाय ‘पञ्चालानां परिषदमाजगाम’ । पञ्चालाः प्रसिद्धाः विद्वज्जन-विशिष्टत्वेन । तेषां परिषदमागत्य जित्वा राज्ञो ऽपि परिषदं जेष्यामीति गर्वेण ‘स आजगाम’ । जीवलस्यापत्यं ‘जैवलं’ पञ्चाल-राजं प्रवाहणाभिधानं स्वभृत्यैः ‘परिचारयमाणं’ आत्मनः परिचारणं कारयन्तमित्य् अर्थः । स राजा पूर्वमेव तस्य विद्या ऽभिमान-गर्वं श्रुत्वा विनेतव्यो ऽयमिति मत्वा तमुदीक्ष्योत्प्रेक्ष्य आगतमेव अभ्युवादाभ्युक्तवान् ‘कुमारा ३ इति’ सम्बोध्य । प्लुतिर्भत्सनार्था । ‘सः’ एवमुक्तः ‘प्रतिश्रुश्राव’ भो ३ इत्यप्रतिरूपमपि क्षत्रियं प्रति उक्तवान् । कुद्धः सन् ‘अनुशिष्टो नु’ शासितो नु ‘असि’ भवसि ‘पित्रा’ इत्य् उवाच राजा । प्रत्याह चेतरः । ‘ॐ इति’ बाढमनुशिष्टो ऽस्मि । पृच्छ यदि संशयस्ते ॥ १ ॥
</details>


## ०२


<details open><summary>विश्वास-प्रस्तुतिः</summary>

व्वे᳘त्थ य᳘थेमाः[[!!]] प्प्रजाः᳘॥  
प्प्रय᳘त्यो व्विप्रतिप᳘द्यान्ता३ ऽइ᳘ति ने᳘ति होवाच व्वे᳘त्थ य᳘थेमल्ँ᳘लोकम्पु᳘नराप᳘द्यान्ता३ ऽइ᳘ति ने᳘ति है᳘वोवाच व्वे᳘त्थ य᳘था ऽसौ᳘ लोक᳘ ऽएव᳘म्बहु᳘भिः पु᳘नःपुनः प्प्रय᳘द्भिर्न्न स᳘म्पूर्य्यता३ ऽइ᳘ति[[!!]] ने᳘ति है᳘वोवाच॥
</details>

<details><summary>मूलम् - श्रीधरादि</summary>

व्वे᳘त्थ य᳘थेमाः[[!!]] प्प्रजाः᳘॥  
प्प्रय᳘त्यो व्विप्रतिप᳘द्यान्ता३ ऽइ᳘ति ने᳘ति होवाच व्वे᳘त्थ य᳘थेमल्ँ᳘लोकम्पु᳘नराप᳘द्यान्ता३ ऽइ᳘ति ने᳘ति है᳘वोवाच व्वे᳘त्थ य᳘था ऽसौ᳘ लोक᳘ ऽएव᳘म्बहु᳘भिः पु᳘नःपुनः प्प्रय᳘द्भिर्न्न स᳘म्पूर्य्यता३ ऽइ᳘ति[[!!]] ने᳘ति है᳘वोवाच॥
</details>

<details><summary>मूलम् - Weber</summary>

वे᳘त्थ य᳘थेमाः᳘ प्रजाः᳟॥  
प्रय᳘त्यो [^wbr_2] विप्रतिप᳘द्यान्ता३ इ᳘ति ने᳘ति होवाच वे᳘त्थ य᳘थेमं᳘ लोकम् पु᳘नराप᳘द्यान्ता३ इ᳘ति ने᳘ति हैॗवोवाच वे᳘त्थ य᳘थासौ᳘ लोक᳘ एव᳘म् बहु᳘भिः पु᳘नः पुनः प्रय᳘द्भिर्न᳘ सम्पूर्य᳘ता३ इ᳘ति ने᳘ति हैॗवोवाच॥  

[^wbr_2]: प्रजाः । प्र᳘यत्यो, प्रय᳘द्भिर्न सं᳘पूर्णता३ AM. संपूर्यते D.
</details>

<details><summary>मूलम् - विस्वरम्</summary>

वेत्थ, यथेमाः प्रजाः प्रयत्यो विप्रतिपद्यान्ता ३ इति । नेति होवाच । वेत्थ, यथेमं लोकं पुनरापद्यान्ता ३ इति । नेति हैवोवाच । यथा ऽसौ लोक एवं बहुभिः पुनः पुनः प्रयद्भिर्न सम्पूर्यता ३ इति । नेति हैवोवाच ॥ २ ॥
</details>

<details><summary>श्रीमद्वासुदेवब्रह्मभगवान्</summary>

यद्येवं ‘वेत्थ’ विजानासि किम् ? ‘यथा’ येन प्रकारेण ‘इमाः प्रजाः’ प्रसिद्धाः ‘प्रयत्यः’ म्रियमाणाः ‘विप्रतिपद्यान्ता ३ इति’ विप्रतिपद्यन्ते । विचारणार्था प्लुतिः । विप्रतिपद्यान्त ३ इति दीर्घत्वं छान्दसम् । समानेन मार्गेण गच्छन्तीनां मार्ग-द्वैविध्यं यत्र भवति । तत्र काश्चित्प्रजा अनेन मार्गेण गच्छन्ति काश्चिदन्येनेति विप्रतिपत्तिः । यथा ताः प्रजाः विप्रतिपद्यन्ते, तत्किं वेत्थेत्य् अर्थः । ‘नेति होवाच’ इतरः । तर्हि ‘वेत्थ’? ‘यथेमं लोकं पुनरापद्यान्ता ३ इति’ पुनरापद्यन्ते । यथा पुनरागच्छन्ति इमं लोकम् । ‘नेति होवाच’ श्वेतकेतुः । ‘वेत्थ’? ‘यथा’ ‘असौ’ एवं प्रसिद्धेन न्यायेन पुनः पुनरसकृत् प्रयद्भिर्म्रियमाणैः ‘यथा’ येन प्रकारेण ‘न सम्पूर्यता ३ इति’ न सम्पूर्यते ऽसौ लोकः । तत्किं वेत्थ? ‘नेति हैवोवाच’ ॥ २ ॥
</details>


## ०३


<details open><summary>विश्वास-प्रस्तुतिः</summary>

व्वे᳘त्थ य᳘तिथ्यामा᳘हुत्याᳫँ᳭ हुता᳘याम्॥  
(मा᳘) आ᳘पः पुरुषवा᳘चो भूत्वा᳘ समुत्था᳘य व्व᳘दन्ती३ ऽइ᳘ति ने᳘ति है᳘वोवाच व्वे᳘त्थो देवया᳘नस्य वा पथः᳘ प्प्रतिप᳘दम्पितृयाण᳘स्य[[!!]] वा य᳘त्कृत्वा᳘ देवया᳘नम्वा प᳘न्थानम्प्रतिप᳘द्यते पितृया᳘णम्वा॥
</details>

<details><summary>मूलम् - श्रीधरादि</summary>

व्वे᳘त्थ य᳘तिथ्यामा᳘हुत्याᳫँ᳭ हुता᳘याम्॥  
(मा᳘) आ᳘पः पुरुषवा᳘चो भूत्वा᳘ समुत्था᳘य व्व᳘दन्ती३ ऽइ᳘ति ने᳘ति है᳘वोवाच व्वे᳘त्थो देवया᳘नस्य वा पथः᳘ प्प्रतिप᳘दम्पितृयाण᳘स्य[[!!]] वा य᳘त्कृत्वा᳘ देवया᳘नम्वा प᳘न्थानम्प्रतिप᳘द्यते पितृया᳘णम्वा॥
</details>

<details><summary>मूलम् - Weber</summary>

वे᳘त्थ य᳘तिथ्यामा᳘हुत्याᳫं हुता᳘याम्॥  
आ᳘पः पुरुषवा᳘चो भूत्वा समुत्था᳘य व᳘दन्ती३ इ᳘ति ने᳘ति हैॗवोवाच वे᳘त्थो देवया᳘नस्य वा पथः᳘ प्रतिप᳘दम् पितृया᳘णस्य वा य᳘त्कृत्वा᳘ देवया᳘नं वा प᳘न्थानम् प्रतिप᳘द्यते पितृया᳘णं वा [^wbr_3] ॥  

[^wbr_3]: य᳘तिथ acc.! - ibid. पुरुषवाचो᳘ AM. - ibid. देवयान᳘स्य वा प᳘थः प्रतिप᳘दं पितृयाण᳘स्य वा य᳘त्कृत्वा᳘ देवयानं᳘ वा, पितृयाणं᳟ वा AM.
</details>

<details><summary>मूलम् - विस्वरम्</summary>

वेत्थ, यतिथ्यामाहुत्यां हुतायामापः पुरुषवाचो भूत्वा समुत्थाय वदन्ती ३ इति । नेति हैवोवाच । वेत्थ उ, देवयानस्य वा पथः प्रतिपदं पितृयाणस्य वा । यत् कृत्वा देवयानं वा पन्थानं प्रतिपद्यते पितृयाणं वा ॥ ३ ॥
</details>

<details><summary>श्रीमद्वासुदेवब्रह्मभगवान्</summary>

‘वेत्थ’? ‘यतिथ्यां’ यत्-संख्याकायाम् आहुत्यामाहुतौ ‘हुतायां’ ‘आपः’ ‘पुरुषवाचः’ पुरुषस्य या वाक् सैव यासां वाक् ताः पुरुषवाचः ‘भूत्वा’ पुरुष-शब्दवाच्या वा भूत्वा यदा पुरुषाकार-परिणताः तदा पुरुषवाचो भवन्ति । ‘समुत्थाय’ सम्यगुत्थाय उद्भूताः सत्यः ‘वदन्ती ३ इति’ । ‘नेति हैवोवाच’ । यद्येवं ‘वेत्थ उ’? ‘देवयानस्य पथः’ मार्गस्य ‘प्रतिपदं’ प्रतिपद्यते येन सा प्रतिपत् तां प्रतिपदं ‘पितृयाणस्य वा’ प्रतिपदम् । प्रतिपच्छब्द-वाच्यमर्थमाह- यत्कर्म ‘कृत्वा’ यथा विशिष्टं कर्म कृत्वेति यावत् । ‘देवयानं वा पन्थानं’ मार्गं ‘प्रतिपद्यते’ । ‘पितृयाणं वा’ यत्कर्म कृत्वा प्रतिपद्यते । तत् कर्म प्रतिपदभिधीयते । तां प्रतिपदं किं वेत्थ? देवलोक-पितृलोक-प्रतिपत्ति-साधनं किं वेत्थेति यावत् ॥ ३ ॥
</details>


## ०४


<details open><summary>विश्वास-प्रस्तुतिः</summary>

(वा᳘ ऽपि) अ᳘पि हि न ऽऋ᳘षेर्व्व᳘चः श्रुतम्[[!!]]॥  
(न्द्वे᳘) द्वे᳘ सृती᳘ ऽअशृणवम्पितृणा᳘मह᳘न्देवा᳘नामुत म᳘र्त्यानाम्। ता᳘भ्यामिदम्वि᳘श्वमे᳘जत्स᳘मेति य᳘दन्तरा᳘ पित᳘रम्मात᳘रञ्चे᳘ति᳘ नाहम᳘त ऽए᳘कञ्चन᳘ व्वेदे᳘ति होवाच॥
</details>

<details><summary>मूलम् - श्रीधरादि</summary>

(वा᳘ ऽपि) अ᳘पि हि न ऽऋ᳘षेर्व्व᳘चः श्रुतम्[[!!]]॥  
(न्द्वे᳘) द्वे᳘ सृती᳘ ऽअशृणवम्पितृणा᳘मह᳘न्देवा᳘नामुत म᳘र्त्यानाम्। ता᳘भ्यामिदम्वि᳘श्वमे᳘जत्स᳘मेति य᳘दन्तरा᳘ पित᳘रम्मात᳘रञ्चे᳘ति᳘ नाहम᳘त ऽए᳘कञ्चन᳘ व्वेदे᳘ति होवाच॥
</details>

<details><summary>मूलम् - Weber</summary>

अ᳘पि हि न ऋ᳘षेर्व᳘चः [^wbr_4] श्रुत᳘म्॥  
द्वे᳘ सृती᳘ अशृणवम् पितॄणा᳘महं᳘ देवा᳘नामुत म᳘र्त्यानां॥  
ताभ्यामिदं वि᳘श्वमे᳘जत्स᳘मेति य᳘दन्तरा᳘ पित᳘रम् मात᳘रं चे᳘तिॗ नाहम᳘त ए᳘कं चन᳘ वेदे᳘ति होवाच॥  

[^wbr_4]: अ᳘पि हि न ऋ᳘षेर्व᳘चः AM. न is taken by D. (and शङ्कर) erroneously and against the accent for नः, see सप्तऋषि, एकऋषि. - ibid. त्समे᳘ति, चेति ना᳘हम᳘त AM.
</details>

<details><summary>मूलम् - विस्वरम्</summary>

अपि हि नः ऋषेर्वचः श्रुतम्- **“द्वे स्रृती अशृणवं पितॄणामहं देवानामुत मर्त्यानाम् । ताभ्यामिदं विश्वमेजत्समेति यदन्तरा पितरं मातरं च”**- (वा. सं. १९ । ४७) इति । ना ऽहमत एकञ्चन वेद इति होवाच ॥ ४ ॥
</details>

<details><summary>श्रीमद्वासुदेवब्रह्मभगवान्</summary>

ननु- मार्ग-द्वयमेव नास्ति । तत्सद्भावे प्रमाणभावात् । त्वं तूत्प्रेक्षामात्रेण मद्-व्यामोहार्थं पृच्छसि इत्य् आशङ्कायामाह- **अपि ही**ति । ‘अपि’ अत्रापि अस्य प्रकाशकं ‘ऋषेः’ मन्त्रस्य ‘वचः’ वाक्यं ‘नः’ श्रुतमस्ति । मन्त्रो ऽप्य् अस्यार्थस्य प्रकाशको विद्यत इत्य् एतत् । को ऽसौ मन्त्र इत्य् अभिधीयते- **द्वे सृती ऽअशृणवमि**ति । ‘द्वे सृती’ द्वौ मार्गौ ‘अशृणवं’ श्रुतवानस्मि । तयोरेका पितॄणां प्रापिका पितृलोक-सम्बद्धा तया सृत्या पितृलोकं प्राप्नोतीत्य् अर्थः । अहमशृणवमिति व्यवहितेन सम्बन्धः । ‘देवानामुत’ अपि देवानां सम्बन्धिनि अन्या । देवान् प्रापयति सा । के पुनः उभाभ्यां सृतिभ्यां पितॄन्देवांश्च गच्छन्तीति गद्यते- **उत मर्त्यानामि**ति । ‘उत मर्त्यानाम्’ अपि मनुष्याणां सम्बन्धिन्यौ । मनुष्या एव हि सृतिभ्यां गच्छन्तीति यावत् । ‘ताभ्यां’ सृतिभ्यां ‘इदं विश्वं’ समस्तं एजद्गच्छत् ‘समेति’ सम्यगागच्छति । ते च द्वे सृती ‘यदन्तरा’ ययोरन्तरा यदन्तरा ‘पितरं मातरं च’ माता-पित्रोरन्तरा मध्ये इत्य् एतत् । कौ तौ माता-पितरौ द्यावापृथिव्यावण्ड-कपाले इयं वै माता ऽसौ पितेति हि व्याख्यातं द्यावापृथिव्योः पितृ-मातृत्वं मध्यम-काण्डे तृतीय-प्रपाठकान्त्य-ब्राह्मणेन (श. प. १२ । ८ । १ । २१) । अण्डकपाल्योर्मध्ये संसार-विषय एव एते सृती, नात्यन्तिकामृतत्व-गमनाय । इतर आह- **नाहमि**ति । अतो ऽस्मात् प्रश्न-समुदायात् ‘एकञ्चन’ एकमपि प्रश्नं ‘न वेद’ इति होवाच श्वेतकेतुः ॥ ४ ॥
</details>


## ०५


<details open><summary>विश्वास-प्रस्तुतिः</summary>

(चा᳘) अ᳘थ हैनम्व᳘सत्योपमन्त्रया᳘ञ्चक्रे॥  
(क्रे ऽना) अ᳘नादृत्य व्व᳘सतिङ्कुमारः प्प्र᳘दुद्द्राव स ऽआ᳘जगाम पित᳘रन्त᳘ᳫँ᳘ होवाचे᳘ति वाव कि᳘ल नो भ᳘वान्पुरा᳘ ऽनुशिष्टान᳘वोच ऽइ᳘ति कथ᳘ᳫँ᳘ सुमेध ऽइ᳘ति प᳘ञ्च मा प्प्रश्ना᳘न्न्राज᳘न्यबन्धुरप्प्राक्षीत्त᳘तो[[!!]] नै᳘कञ्चन᳘ व्वेदे᳘ति होवाच कतमे त ऽइ᳘तीम ऽइ᳘ति ह प्प्रतीका᳘न्युदा᳘जहार॥
</details>

<details><summary>मूलम् - श्रीधरादि</summary>

(चा᳘) अ᳘थ हैनम्व᳘सत्योपमन्त्रया᳘ञ्चक्रे॥  
(क्रे ऽना) अ᳘नादृत्य व्व᳘सतिङ्कुमारः प्प्र᳘दुद्द्राव स ऽआ᳘जगाम पित᳘रन्त᳘ᳫँ᳘ होवाचे᳘ति वाव कि᳘ल नो भ᳘वान्पुरा᳘ ऽनुशिष्टान᳘वोच ऽइ᳘ति कथ᳘ᳫँ᳘ सुमेध ऽइ᳘ति प᳘ञ्च मा प्प्रश्ना᳘न्न्राज᳘न्यबन्धुरप्प्राक्षीत्त᳘तो[[!!]] नै᳘कञ्चन᳘ व्वेदे᳘ति होवाच कतमे त ऽइ᳘तीम ऽइ᳘ति ह प्प्रतीका᳘न्युदा᳘जहार॥
</details>

<details><summary>मूलम् - Weber</summary>

अ᳘थ हैनं व᳘सत्योपमन्त्रयां᳘ चक्रे॥  
अ᳘नादृत्य व᳘सतिं कुमारः प्र᳘दुद्राव स आ᳘जगाम पित᳘रं त᳘ᳫं᳘ होवाचे᳘ति वाव कि᳘ल नो भ᳘वान्पुरा᳘नुशिष्टान᳘वोच इ᳘ति कथ᳘ᳫं᳘ सुमेध इ᳘ति प᳘ञ्च मा प्रश्ना᳘न्राजन्य᳘बन्धुरप्राक्षीत्त᳘तो नै᳘कं चन᳘ वेदे᳘ति होवाच कतमे त इ᳘तीम इ᳘ति ह प्रतीका᳘न्युदा᳘जहार [^wbr_5] ॥

[^wbr_5]: व᳘सति acc.! - ibid. कु᳘मारः A. - ibid. वाव᳘ किल᳘ नो भवा᳘न्पुरा᳘ AM. - ibid. अ᳘वोचः acc. ! र᳘प्राक्षीत्त᳘तो᳘ नैकं᳘, इ᳘तीम᳘ऽइति ह᳘ AM. - ibid. प्रतीका᳘न्यु acc. !
</details>

<details><summary>मूलम् - विस्वरम्</summary>

अथ हैनं वसत्योपमन्त्रयाञ्चक्रे । अनादृत्य वसतिं कुमारः प्रदुद्राव । स आजगाम पितरम् । तं होवाच । इति वाव किल नो भवान्पुरा ऽनुशिष्टानवोच इति । कथं सुमेध इति । पञ्च मा प्रश्नान् राजन्य-बन्धुरप्राक्षीत् । ततो नैकञ्चन वेद । इति होवाच । कतमे त इति । इम इति ह प्रतीकान्युदाजहार ॥ ५ ॥
</details>

<details><summary>श्रीमद्वासुदेवब्रह्मभगवान्</summary>

अथानन्तरं अपनीय विद्याभिमान-गर्वं ‘एनं’ प्रकृतं श्वेतकेतुं ‘वसत्या’ वसति-प्रयोजनेन ‘उपमन्त्रयाञ्चक्रे’ इह वसन्तु भवन्तः पाद्यमर्घ्यं चानीयतामित्य् उपमन्त्रणं कृतवान् राजा । ‘अनादृत्य वसतिं कुमारः’ श्वेतकेतुः ‘प्रदुद्राव’ प्रतिगतवान् । ‘पितरं’ प्रति ‘सः’ चाजगाम । पितरमागत्य चोवाच ‘तं’ । कथम्? ’इति वाव किल’ एवं किल । नो ऽस्मान् ‘भवान्’ ‘पुरा’ समावर्तन-काले ‘अनुशिष्टान्’ सर्वाभिर्विद्याभिर्वचः ‘अवोचः’ । ‘इति’ सोपालम्भं पुत्रस्य वचः श्रुत्वा आह पिता । ‘कथं’ केन प्रकारेण च दुःखमुपजातम् । हे ‘सुमेधः’! शोभना मेधा यस्येति सुमेधः! शृणु मम यथावृत्तं- ‘पञ्च’ सङ्ख्याकान् ‘प्रश्नान्’ ‘मा’ मां ‘राजन्य-बन्धुः’ राजन्या बन्धवो यस्येति । परिभव-वचनमेतत् राजन्य-बन्धुरिति । अप्राक्षीत्पृष्टवान् । ततस्तस्मात् ‘एकञ्चन’ एकमपि ‘न वेद’ न विज्ञातवानस्मि । ‘कतमे ते’ राज्ञा पृष्टाः प्रश्ना इति । ‘इमे’ ते ‘इति’ ‘ह’ ‘प्रतीकानि’ मुखानि प्रश्नानां उदाजहारोदाहृतवान् ॥ ५ ॥
</details>


## ०६


<details open><summary>विश्वास-प्रस्तुतिः</summary>

स᳘ होवाच॥  
त᳘था नस्त्व᳘न्तात जानीथा य᳘था य᳘दहङ्कि᳘ञ्च व्वे᳘द स᳘र्व्वमहन्तत्तु᳘भ्यम᳘वोचम्प्रे᳘हि तु त᳘त्र प्प्रती᳘त्य ब्ब्रह्मचर्य्य᳘म्वत्स्याव ऽइ᳘ति भ᳘वानेव᳘ गच्छत्वि᳘ति॥
</details>

<details><summary>मूलम् - श्रीधरादि</summary>

स᳘ होवाच॥  
त᳘था नस्त्व᳘न्तात जानीथा य᳘था य᳘दहङ्कि᳘ञ्च व्वे᳘द स᳘र्व्वमहन्तत्तु᳘भ्यम᳘वोचम्प्रे᳘हि तु त᳘त्र प्प्रती᳘त्य ब्ब्रह्मचर्य्य᳘म्वत्स्याव ऽइ᳘ति भ᳘वानेव᳘ गच्छत्वि᳘ति॥
</details>

<details><summary>मूलम् - Weber</summary>

स᳘ होवाच॥  
त᳘था नस्त्वं᳘ तात जानीथा य᳘था य᳘दहं किं᳘ च वे᳘द स᳘र्वमहं तत्तु᳘भ्यम᳘वोचम् प्रे᳘हि तु त᳘त्र प्रती᳘त्य ब्रह्मचर्यं᳘ वत्स्याव इ᳘ति भ᳘वानेव᳘ [^wbr_6] गछत्वि᳘ति॥  

[^wbr_6]: नस्त्वं᳘ तात᳘, तत्तु᳘भ्यमवोचं, भवा᳘नेव᳘ AM.
</details>

<details><summary>मूलम् - विस्वरम्</summary>

स होवाच । तथा नस्त्वं तात जानीथाः । यथा यदहं किञ्च वेद सर्वमहं तत्तुभ्यमवोचम् । प्रेहि तु तत्र । प्रतीत्य ब्रह्मचर्यं वत्स्याव इति । भवानेव गच्छत्विति ॥ ६ ॥
</details>

<details><summary>श्रीमद्वासुदेवब्रह्मभगवान्</summary>

‘स होवाच’ पिता पुत्रं क्रुद्धमुपशमयन् ‘तथा’ तेन प्रकारेण ‘नः’ अस्मान् ‘त्वं’ हे ‘तात!’ वत्स! ‘जानीथाः’ गृह्णीथाः । ‘यथा’ यदहं किञ्च विज्ञानजातं ‘वेद’ । ‘सर्वमहं’ ’तत् तुभ्यमवोचम्’ इत्य् एव जानीथाः गृह्णीथाः । को ऽन्यो मम प्रियतरो ऽस्ति त्वत्तः । यदर्थं रक्षिष्ये । अहमपि एतन्न जानामि यद्राज्ञा पृष्टम् । तस्मात्प्रेहि आगच्छ । ‘तत्र’ गत्वा राज्ञि ‘ब्रह्मचर्यं वत्स्यावः’ विद्यार्थं इति । स आह- **भवानेव गच्छत्वि**ति । नाहं तस्य मुखं निरीक्षितुमुत्सहे ॥ ६ ॥
</details>


## ०७


<details open><summary>विश्वास-प्रस्तुतिः</summary>

स ऽआ᳘जगाम गौतमः[[!!]]॥  
(मो) य᳘त्र प्प्रवा᳘हणस्य जै᳘वलेरा᳘स त᳘स्मा ऽआसन᳘माहा᳘र्य्योदक᳘माहारया᳘ञ्चकारा᳘थ हास्मा ऽअर्घ᳘ञ्चकार॥
</details>

<details><summary>मूलम् - श्रीधरादि</summary>

स ऽआ᳘जगाम गौतमः[[!!]]॥  
(मो) य᳘त्र प्प्रवा᳘हणस्य जै᳘वलेरा᳘स त᳘स्मा ऽआसन᳘माहा᳘र्य्योदक᳘माहारया᳘ञ्चकारा᳘थ हास्मा ऽअर्घ᳘ञ्चकार॥
</details>

<details><summary>मूलम् - Weber</summary>

स आ᳘जगाम गौतमो᳟ [^wbr_7] ॥  
य᳘त्र प्रवा᳘हणस्य जै᳘वलेरा᳘स त᳘स्मा आसन᳘माहा᳘र्योदक᳘माहारयां᳘ चकारा᳘थ हास्मा अर्घं᳘ चकार॥  

[^wbr_7]: गौ᳘तमः । M. गौ᳘तमो । A.
</details>

<details><summary>मूलम् - विस्वरम्</summary>

स आजगाम गौतमः । यत्र प्रवाहणस्य जैवलेरास । तस्मा आसनमाहार्य, उदकमाहारयाञ्चकार । अथ हास्मा अर्घं चकार ॥ ७ ॥
</details>

<details><summary>श्रीमद्वासुदेवब्रह्मभगवान्</summary>

‘स आजगाम गौतमः’ गोत्रतो गौतमः । कुत्र? ‘यत्र प्रवाहणस्य जैवलेरास’ प्रवाहणस्य जैवलेरिति षष्ठीद्वयं प्रथमार्थे । जीवलस्यापत्यं जैवलिः प्रवाहण-नामा राजा ‘आस’ आसने आस्थापिकां कृतवान् । ततो राजा ‘तस्मै’ गौतमायागताय आसनमनुरूपमाहार्य आहृत्य अर्घ्य-पाद्यादि-सिद्धये ‘उदकं’ भृत्यैराहारयाञ्चकार । ‘अथ ह’ ‘अस्मै’ ‘अर्घं’ पुरोधसा सार्द्धं कृतवान् मन्त्रवन्मधुपर्कं च ॥ ७ ॥
</details>


## ०८


<details open><summary>विश्वास-प्रस्तुतिः</summary>

स᳘ होवाच॥  
व्व᳘रम्भ᳘वते गौतमा᳘य दद्म ऽइ᳘ति स᳘ होवाच प्प्र᳘तिज्ञातो म ऽएष व्व᳘रो यान्तु᳘ कुमारस्या᳘न्ते व्वा᳘चम᳘भाषथास्ता᳘म्मे ब्ब्रूही᳘ति॥
</details>

<details><summary>मूलम् - श्रीधरादि</summary>

स᳘ होवाच॥  
व्व᳘रम्भ᳘वते गौतमा᳘य दद्म ऽइ᳘ति स᳘ होवाच प्प्र᳘तिज्ञातो म ऽएष व्व᳘रो यान्तु᳘ कुमारस्या᳘न्ते व्वा᳘चम᳘भाषथास्ता᳘म्मे ब्ब्रूही᳘ति॥
</details>

<details><summary>मूलम् - Weber</summary>

स᳘ होवाच॥  
व᳘रम् भ᳘वते गौतमा᳘य दद्म इ᳘ति स᳘ होवाच प्र᳘तिज्ञातो म एष व᳘रो यां तु᳘ कुमारस्या᳘न्ते वा᳘चम᳘भाषथास्ता᳘म् [^wbr_8] मे ब्रूही᳘ति॥  

[^wbr_8]: गौतमा᳘य यां᳘ तु कुमारस्या᳘न्ते वा᳘चमभा᳘षथा AM.
</details>

<details><summary>मूलम् - विस्वरम्</summary>

स होवाच । वरं भवते गौतमाय दद्म इति । स होवाच । प्रतिज्ञातो म एष वरः । यां तु कुमारस्यान्ते वाचमभाषथाः । तां मे ब्रूहीति ॥ ८ ॥
</details>

<details><summary>श्रीमद्वासुदेवब्रह्मभगवान्</summary>

कृत्वा चैवं पूजां ‘स होवाच’ ‘वरं भवते गौतमाय’ तुभ्यं ‘दद्म इति’ गो ऽश्वादिलक्षणम् । ‘स होवाच’ गौतमः । ‘प्रतिज्ञातो मे’ मम ‘एष वरः’ । त्वया कृतायां प्रतिज्ञायां दृढीकुर्वात्मानम् । ‘यां तु वाचं कुमारस्य’ मम पुत्रस्य ‘अन्ते’ समीपे अभाषथाः प्रश्न-रूपाम् । तामेव ‘मे ब्रूहि’ । स एव नो वर इति ॥ ८ ॥
</details>


## ०९


<details open><summary>विश्वास-प्रस्तुतिः</summary>

स᳘ होवाच॥  
दै᳘वेषु वै᳘ गौतम तद्व᳘रेषु मा᳘नुषाणाम्ब्रूही᳘ति॥
</details>

<details><summary>मूलम् - श्रीधरादि</summary>

स᳘ होवाच॥  
दै᳘वेषु वै᳘ गौतम तद्व᳘रेषु मा᳘नुषाणाम्ब्रूही᳘ति॥
</details>

<details><summary>मूलम् - Weber</summary>

स᳘ होवाच॥  
दै᳘वेषु वै᳘ गौतम तद्व᳘रेषु मा᳘नुषाणाम् ब्रूही᳘ति॥
</details>

<details><summary>मूलम् - विस्वरम्</summary>

स होवाच । दैवेषु वै गौतम तत् वरेषु । मानुषाणां ब्रूहीति ॥ ९ ॥
</details>

<details><summary>श्रीमद्वासुदेवब्रह्मभगवान्</summary>

‘स होवाच’ राजा । ‘दैवेषु’ वरेषु ‘तद्वै गौतम’ यत् त्वं प्रार्थयसे । मानुषाणामन्यतमं प्रार्थय वरम् ॥ ९ ॥
</details>


## १०


<details open><summary>विश्वास-प्रस्तुतिः</summary>

स᳘ होवाच॥  
व्वि᳘ज्ञायते हा᳘स्ति हि᳘रण्यस्या᳘पात्तङ्गो ऽअश्वा᳘नान्दासी᳘नाम्प्रवरा᳘णाम्परिधाना᳘नाम्मा᳘ नो भ᳘वान्बहो᳘रनन्त᳘स्यापर्य्यन्त᳘स्याभ्यवदा᳘न्यो भूदि᳘ति स वै᳘ गौतम तीर्थे᳘नेच्छासा ऽइत्युपैम्यहम्भ᳘वन्तमि᳘ति[[!!]] व्वाचा᳘ ह स्मैव पू᳘र्व्व ऽउ᳘पयन्ति॥
</details>

<details><summary>मूलम् - श्रीधरादि</summary>

स᳘ होवाच॥  
व्वि᳘ज्ञायते हा᳘स्ति हि᳘रण्यस्या᳘पात्तङ्गो ऽअश्वा᳘नान्दासी᳘नाम्प्रवरा᳘णाम्परिधाना᳘नाम्मा᳘ नो भ᳘वान्बहो᳘रनन्त᳘स्यापर्य्यन्त᳘स्याभ्यवदा᳘न्यो भूदि᳘ति स वै᳘ गौतम तीर्थे᳘नेच्छासा ऽइत्युपैम्यहम्भ᳘वन्तमि᳘ति[[!!]] व्वाचा᳘ ह स्मैव पू᳘र्व्व ऽउ᳘पयन्ति॥
</details>

<details><summary>मूलम् - Weber</summary>

स᳘ होवाच॥  
वि᳘ज्ञायते हा᳘स्ति हि᳘रण्यस्या᳘पात्तं गो अश्वा᳘नां दासी᳘नाम् प्रवरा᳘णाम् परिधाना᳘नाम् मा᳘ नो भ᳘वान्बहो᳘रनन्त᳘स्यापर्यन्त᳘स्याभ्यवदा᳘न्यो [^wbr_9] भूदि᳘ति स वै᳘ गौतम तीर्थे᳘नेछासा इत्यु᳘पैम्यहम् भ᳘वन्तीमि᳘ति वाचा᳘ ह स्मैव पू᳘र्व उ᳘पयन्ति॥  

[^wbr_9]: विज्ञा᳘यते हास्ति, भ᳘वान्व᳘हो AM. - D. divides अभ्यवदान्य into two words अभि and अव. - ibid. स वै᳘ गौतम AM. The reply of the king beginning with स not with गौतम, this latter is left unaccented. - ibid. इ᳘त्युपै᳘म्यहं, वा᳘चा ह AM.
</details>

<details><summary>मूलम् - विस्वरम्</summary>

स होवाच । विज्ञायते ह । अस्ति हिरण्यस्यापात्तम् । गो ऽअश्वानां दासीनां प्रवाराणां परिधानानाम् । मा नो भवान् बहोरनन्तस्यापर्यन्तस्याभ्यवदान्यो भूदिति । स वै गौतम तीर्थेनेच्छासै इति । उपैम्यहं भवन्तमिति । वाचा ह स्मैव पूर्वं उपयन्ति ॥ १० ॥
</details>

<details><summary>श्रीमद्वासुदेवब्रह्मभगवान्</summary>

‘स होवाच’ गौतमः । भवता ‘विज्ञायते ह’ । ममास्ति सः । न तेन प्रार्थितेन कृत्यम् । मह्यं दित्ससि मानुषं वरम् । यस्मान्ममाप्यस्ति हिरण्यस्य प्रभूतस्यापात्तं प्राप्तम् । ‘गोअश्वानां’ अपात्तमस्तीति सर्वत्रानुषङ्गः । ‘दासीनां प्रवाराणां’ परिवाराणां ‘परिधानानां’ च । न च यन्मम विद्यमानं, तत् त्वत्तः प्रार्थनीयं, त्वया वा देयम् । प्रतिज्ञातश्च वरस्त्वया । त्वमेव जानीषे, यदत्र युक्तम् । प्रतिज्ञा रक्षणीया तवेति । मम पुनरयमाशयः मा भूत् । नो ऽस्मानभि अस्मानेव केवलान् प्रति ‘भवान्’ सर्वत्र वदान्यो भूत्वा ‘अवदान्यो मा भूत्’ कदर्यो मा भूदित्य् अर्थः । ‘बहोः’ प्रभूतस्य ‘अनन्तस्य’ अनन्तफलस्य ‘अपर्यन्तस्य’ अपरिसमाप्तिकस्य पुत्र-पौत्रादिकस्य इत्येतदीदृशस्य वित्तस्य मां प्रत्येव तु अदाता मा भूत् भवान् । न चात्यन्तादेयमस्ति भवतः । एवं कथिते आह- ‘सः’ त्वं ‘वै’ हे ‘गौतम!’ ‘तीर्थेन’ न्यायेन शास्त्र-विहितेन ‘इच्छासै’ इच्छस्वाप्तुम् । इत्य् उक्तो गौतम आह- ‘उपैमि’ उपगच्छामि शिष्यत्वेनाहं भवन्तमिति । ‘वाचा ह स्म एव’ किल ‘पूर्वे’ ब्राह्मणाः क्षत्रियाः विद्यार्थिनः सन्तः वैश्यान् वा, क्षत्रिया वा वैश्यान् आपदि ‘उपयन्ति’ शिष्यवृत्त्या हि उपगच्छन्ति नोपनयनेन न शुश्रूषादिभिः ॥ १० ॥
</details>


## ११


<details open><summary>विश्वास-प्रस्तुतिः</summary>

स᳘ होपायनकीर्ता᳘ ऽउवाच॥  
त᳘था नस्त्व᳘ङ्गौतम मा᳘ ऽपराधास्त᳘व च पितामहा य᳘थेय᳘म्वि᳘द्येतः पू᳘र्व्वन्न क᳘स्मिँश्चन᳘ ब्राह्मण᳘ ऽउवा᳘स ता᳘न्त्वहन्तुभ्यम्वक्ष्यामि[[!!]] को᳘ हि᳘ त्वैवम्ब्रु᳘वन्तम᳘र्हति प्प्रत्या᳘ख्यातुमि᳘ति॥
</details>

<details><summary>मूलम् - श्रीधरादि</summary>

स᳘ होपायनकीर्ता᳘ ऽउवाच [^१_२५७] ॥  
त᳘था नस्त्व᳘ङ्गौतम मा᳘ ऽपराधास्त᳘व च पितामहा य᳘थेय᳘म्वि᳘द्येतः पू᳘र्व्वन्न क᳘स्मिँश्चन᳘ ब्राह्मण᳘ ऽउवा᳘स ता᳘न्त्वहन्तुभ्यम्वक्ष्यामि[[!!]] को᳘ हि᳘ त्वैवम्ब्रु᳘वन्तम᳘र्हति प्प्रत्या᳘ख्यातुमि᳘ति॥

[^१_२५७]: “कीर्त्योवास” इति काण्वः पाठः ।
</details>

<details><summary>मूलम् - Weber</summary>

स᳘ होपायनकीर्ता᳘ उवाच॥  
त᳘था नस्त्वं᳘ गौतम मा᳘पराधास्त᳘व च पितामहा य᳘थेयं᳘ विॗद्येतः पू᳘र्वं न क᳘स्मिंश्चन᳘ ब्राह्मण᳘ उवा᳘स तां त्व᳘हं᳘ तु᳘भ्यं वक्ष्यामि को हि᳘ [^wbr_10] त्वैवम् ब्रु᳘वन्तम᳘र्हति प्रत्या᳘ख्यातुमि᳘ति॥  

[^wbr_10]: गौतम᳘ माप᳘राधास्त᳘व च पिता᳘महा य᳘थेयं विद्ये᳘तः पूर्वं न, तां त्व᳘हं तु᳘भ्यं वक्ष्यामि᳘ को हि᳘ AM.
</details>

<details><summary>मूलम् - विस्वरम्</summary>

स होपायनकीर्तौ उवाच । तथा नस्त्वं गौतम मा ऽपराधाः । तव च पितामहा यथा । इयं विद्येतः पूर्वं न कस्मिंश्चन ब्राह्मण उवास । तां त्वहं तुभ्यं वक्ष्यामि । को हि त्वैवं ब्रुवन्तमर्हति प्रत्याख्यातुमिति ॥ ११ ॥
</details>

<details><summary>श्रीमद्वासुदेवब्रह्मभगवान्</summary>

अतः ‘सः’ गौतमः ‘ह’ ‘उपायनकीर्तौ’ उपायन-कीर्तन-मात्रेणैव ‘उवाच’ उक्तवान् । नोपायनमकारयदित्येतावत् द्रष्टव्यम् । उपायनमुपगमनं पादोपस्पर्शनम् । एवं गौतमेन आपदन्तरे अभिहिते स होवाच राजा पीडितं मत्वा क्षमापयन् । ‘तथा’ नो ऽस्मान्प्रति ‘मा अपराधाः’ अपराधं मा ऽकार्षीः । अस्मदीयो ऽपराधो न ग्रहीतव्य इति यावत् । ‘यथा तव पितामहाः’ । ‘इयं विद्या’ त्वया प्रार्थिता इतस्त्वत्सम्प्रदानात्पूर्वं प्राक् ‘न’ कस्मिंश्चिदपि ‘ब्राह्मणे’ उवासोषितवती । तथा त्वमपि जानीषे । सर्वदा क्षत्रिय-परम्परयेयं विद्या आगता । सा स्थितिर्मया ऽपि रक्षणीया यदि शक्यते इति कथितं “दैवेषु वै गौतम तद्वरेषु मानुषाणां ब्रूहीति” । न पुनस्तवादेयो वर इति । अतः परं न शक्यते रक्षितुम् । तामपि विद्यां ‘अहं तुभ्यं’ कथयिष्यामि । को ऽप्यन्यो ऽपि ‘हि’ यस्मात् ‘एवं ब्रुवन्तं त्वां अर्हति प्रत्याख्यातुं’ न कथयिष्यामीति । अहं पुनः कथं न वक्ष्ये तुभ्यमिति ॥ ११ ॥
</details>


## १२


<details open><summary>विश्वास-प्रस्तुतिः</summary>

(त्य) असौ वै᳘ लो᳘को ऽग्नि᳘र्गौतम॥  
त᳘स्यादित्य᳘ ऽएव᳘ समि᳘द्द्रश्म᳘यो धूमो᳘ ऽहरर्च्चि᳘श्चन्द्र᳘मा ऽअ᳘ङ्गारा न᳘क्षत्राणि व्विष्फुलि᳘ङ्गास्त᳘स्मिन्नेत᳘स्मिन्नग्नौ᳘ देवाः᳘ श्रद्धां᳘ जुह्वति त᳘स्या ऽआहुतेः[[!!]] सो᳘मो रा᳘जा सं᳘भवति॥
</details>

<details><summary>मूलम् - श्रीधरादि</summary>

(त्य) असौ वै᳘ लो᳘को ऽग्नि᳘र्गौतम॥  
त᳘स्यादित्य᳘ ऽएव᳘ समि᳘द्द्रश्म᳘यो धूमो᳘ ऽहरर्च्चि᳘श्चन्द्र᳘मा ऽअ᳘ङ्गारा न᳘क्षत्राणि व्विष्फुलि᳘ङ्गास्त᳘स्मिन्नेत᳘स्मिन्नग्नौ᳘ देवाः᳘ श्रद्धां᳘ जुह्वति त᳘स्या ऽआहुतेः[[!!]] सो᳘मो रा᳘जा सं᳘भवति॥
</details>

<details><summary>मूलम् - Weber</summary>

असौ वै᳘ लोॗकोऽग्नि᳘र्गौतम॥  
त᳘स्यादित्य᳘ एव᳘ समि᳘द्रश्म᳘यो धूमो᳘ऽहरर्चि᳘श्चन्द्र᳘मा अ᳘ङ्गारा न᳘क्षत्राणि विष्फुलि᳘ङ्गास्त᳘स्मिन्नेत᳘स्मिन्नग्नौ᳘ देवाः᳘ श्रद्धां᳘ जुह्वति [^wbr_11] त᳘स्या आ᳘हुतेः सो᳘मो रा᳘जा स᳘म्भवति॥  

[^wbr_11]: देवाः श्र᳘द्धां जु᳘ह्वति AM.
</details>

<details><summary>मूलम् - विस्वरम्</summary>

असौ वै लोको ऽग्निर्गौतम । तस्यादित्य एव समित् । रश्मयो धूमः । अहरर्चिः । चन्द्रमा अङ्गाराः । नक्षत्राणि विष्फुलिङ्गाः । तस्मिन्नेतस्मिन्नग्नौ देवाः श्रद्धां जुह्वति । तस्या आहुतेः सोमो राजा सम्भवति ॥ १२ ॥
</details>

<details><summary>श्रीमद्वासुदेवब्रह्मभगवान्</summary>

“असौ वै लोको ऽग्निर्गौतम” इत्यादिः चतुर्थः प्रश्नः प्राथम्येन निर्णीयते । क्रमभङ्गस्तु एतन्निर्णयायत्तत्वात् इतर-प्रश्न-निर्णयस्य । ‘असौ’ द्यौलोको ऽग्निः हे ‘गौतम’! द्युलोके अग्नि-दृष्टिः अनग्नौ विधीयते । यथा योषित्पुरूषयोः । तस्य द्युलोकाग्नेः ‘आदित्य एव समित्’ समिन्धनात् । आदित्येन हि समिध्यते ऽसौ लोकः । ‘रश्मयो धूमः’ । समिधः उत्थानसामान्यात् । सूर्याद् हि रश्मयो निर्गताः । समिधश्च धूमो लोके उत्तिष्ठति । ‘अहरर्चिः’ प्रकाशसामान्यात् । ‘चन्द्रमाः अङ्गाराः’ तज्ज्योतिष्ट्वसादृश्यात् । ‘नक्षत्राणि विष्फुलिङ्गाः’ अल्प-प्रकाशकत्व-सामान्यात् । ‘तस्मिन्’ एवंगुणविशिष्टे ‘एतस्मिन्नग्नौ’ द्युलोकाग्नौ ‘देवाः’ इन्द्रादयः ‘श्रद्धां जुह्वति’ आहुति-द्रव्य-स्थानीयां प्रक्षिपन्ति । तस्या आहुतेः ‘सोमो राजा’ पितॄणां ब्राह्मणानां च ‘सम्भवति’ । तत्र के देवाः, कथं जुह्वति, किं वा श्रद्धाख्यं हविरिति । अतः कथितमस्माभिः सम्बन्धेन त्वेवैनयोस्त्वमुत्क्रान्तिमित्यादि-पदार्थ-षट्क-निर्णयार्थमग्निहोत्र उक्तम् । “ते वा ऽएते (अग्निहोत्र-सम्बन्धिन्यौ) आहुती हुते (सत्यौ) उत्क्रामतः । ते अन्तरिक्षमाविशतः । ते अन्तरिक्षमेवाहवनीयं कुर्वाते । वायुं समिधम् । मरीचीरेव शुक्रामाहुतिम् । ते अन्तरिक्षं तर्पयतः । ते तत उत्क्रामतः । ते दिवमाविशतः । ते दिवमाहवनीयं कुर्वाते । आदित्यं समिधम् ।” (श. प. ११ । ६ । २ । ६-७) इत्य् एवमाद्यभिहितम् । तत्राग्निहोत्राहुती ससाधने एवोत्क्रामतः । यथा इह यैः साधनैर्विशिष्टे एते आहवनीयाग्निसमिद्धूमाङ्गारविष्फुलिङ्गाहुतिद्रव्यैः । ते तथैवोत्क्रामतः अस्माल्लोकादमुं लोकम् । तत्राग्निरग्नित्वेन समित् समित्त्वेन धूमो धूमत्वेन अङ्गारा अङ्गारत्वेन विष्फुलिङ्गा विष्फुलिङ्गत्वेन आहुति-द्रव्यमपि पय-आज्याहुति-द्रव्यत्वेनैव सर्गादौ अव्याकृतावस्थायामपि परेण सूक्ष्मात्मना व्यवतिष्ठते । तत् विद्यमानमेव ससाधनं अग्निहोत्र-लक्षणं कर्म्म अपूर्वेणात्मना व्यवस्थितं सत् तत् पुनः व्याकरण-काले तथैव अन्तरिक्ष-आदिना आहवनीयाग्न्यादिभावं कुर्वत् विपरिणमते । तथैव इदानीमपि अग्निहोत्राख्यं कर्म्म । एवमग्निहोत्राहुत्यपूर्व-परिणामात्मकं जगत् समग्रं इति आहुत्योरेव स्तुत्यर्थत्वेन उत्क्रान्त्य् आदि आलोक्रप्रत्युत्थाय्यन्ताः षट् पदार्थाः कर्म-प्रकरणे अधस्तात् (श. प. ११ । ६ । २ इत्य् अत्र) निर्णीताः । इह तु कर्तुः कर्म-विपाक-विवक्षायां द्युलोकाग्न्यादि आरभ्य पञ्चाग्नि-दर्शनम् उत्तर-मार्ग-प्रतिपत्ति-साधनं विशिष्ट-कर्म-फलभोगाय विधित्सितमिति द्युलोकादेर्दर्शनं प्रस्तूयते । तत्र ये आध्यात्मिकाः प्राणा इहाग्निहोत्रस्य होतारः त एवाधिदैविकत्वेन परिणताः सन्तः इन्द्रादयो भवन्ति । त एव तत्र होतारो द्युलोकाग्नौ । ते च इह अग्निहोत्रस्य फलभोगीयाग्निहोत्रं हुतवन्तः । त एव फल-परिणाम-काले ऽपि तत्-फल-भोक्तृत्वात् तत्र तत्र होतृत्वं प्राप्नुवन्ति तथा तया विपरिणममाना देव-शब्द-वाच्याः सन्तः, अत्र च यत्-पयोद्रव्यं अग्निहोत्र-कर्मा-श्रय-भूतं इह आहवनीये प्रक्षिप्तं अग्निना भक्षितम् अदृष्टेन सूक्ष्मेण रूपेण विपरिणतं सह कर्त्रा यजमानेन अमुं लोकं धूमादि-क्रमेणान्तरिक्षम् अन्तरिक्षात् द्युलोकं आविशन्ति । ताः सूक्ष्माः आहुति-कार्य-भूताः अग्निहोत्र-समवायिन्यः कर्तृ-सहिताः श्रद्धा-शब्द-वाच्याः सोमलोके कर्तुः कार्यारम्भाय द्युलोकं प्रविशन्त्यो हूयन्ते इत्य् अभिधीयन्ते । तास्तत्र हुताः द्युलोकं प्रविश्य सोम-मण्डले [^१_२५८] कर्तुः देहमारभन्ते तदेतत्कथ्यते । ‘देवाः श्रद्धां जुह्वति तस्या आहुतेः सोमो राजा सम्भवति’ “श्रद्धा वा आपः” इति श्रुतेः । “वेत्थ यतिथ्यामाहुत्यां हुतायामापः पुरुषवाचो भूत्वा समुत्थाय वदन्ती ३ इति”- (कं. ३) प्रश्नः । तस्य च निर्णय-विषये “असौ लोको ऽग्निः” इति प्रस्तुतम् । तस्मादापः कर्म-समवायिन्यः कर्तुः शरीरारम्भिकाः श्रद्धा-शब्द-वाच्याः इति अध्यवसीयते । भूयस्त्वात् आपः पुरुषवाच इति व्यपदेशः । न तु इतराणि भूतानि सन्तीति । कर्म-प्रयुक्तश्च कार्यारम्भः । कर्म चासमवायितम् । ततश्चापां प्राधान्यं कार्य-कर्तृत्वे तु न त्वापः पुरुषवाच इति व्यपदेशः । कर्म-कृतो हि जन्मारम्भः सर्वत्र । तत्र यद्यपि अग्निहोत्राहुति-स्तुति-द्वारेण उत्क्रान्त्य्-आदयः प्रस्तुताः षट् पदार्था अग्निहोत्रे । तथा ऽपि वैदिकानि समग्राण्येव कर्माणि अग्निहोत्र-प्रभृतीनि लक्ष्यन्ते । दारा ऽग्नि-सम्बद्धं हि पाङ्क्तं कर्म प्रस्तुत्याभिहितम् “कर्म्मणा पितृलोकः” (श. प. बृ. १४ । १ । ३ । २४) इति । वक्ष्यति च “अथ ये यज्ञेन दानेन तपसा लोकं जयन्ति”- (कं. १९) इति ॥ १२ ॥

[^१_२५८]: सोमो नाम चन्द्र-मण्डल-वर्ती प्रकाशात्मा पुरुषः । चन्द्र-सोमयोर्विवेकस्तु- अप्रकाशस्वरूपं मण्डलमुच्यते । चन्द्र-शब्द-वाच्याभ्रकेण तुल्य-रूपत्वात् । प्रकाश-स्वभावो वृद्धि-क्षय-धर्मा श्वेतः तदन्तर्गतो देवः सोमः इत्य् अभिधीयते । सोम-शब्द-वाच्या लता-तद्गत-वृद्धि-क्षयवत्तासामान्यात् । अतो मण्डलात्मत्वेन तद्-अन्तर्गतत्वेन च चन्द्र-सोमयोर्विवेकः इत्य् अनवद्यम् । कृष्ण-पक्षे क्षीयमाणः सोमः अमावास्यायामादित्यान्तर्गतः सन् तद्-गत-तोयेन शुक्ल-पक्षे क्रमेणाप्यायते । तदेतदाप्यायनं सोम-लोके कर्तृ-शरीरात्मकस्य सोमस्य संभवः इति द्रष्टव्यम् । इति द्विवेदगङ्गः ॥ 

</details>


## १३


<details open><summary>विश्वास-प्रस्तुतिः</summary>

पर्ज्ज᳘न्यो वा᳘ ऽअग्नि᳘र्ग्गौतम॥  
त᳘स्य सम्वत्सर᳘ ऽएव᳘ समि᳘दभ्भ्रा᳘णि धूमो᳘ व्विद्यु᳘दर्च्चि᳘रश᳘निर᳘ङ्गारा ह्रादु᳘नयो व्विष्फुलिं᳘गास्त᳘स्मिन्नेत᳘स्मिन्नग्नौ᳘ देवाः सो᳘मञ्जुह्वति त᳘स्या ऽआ᳘हुतेर्व्वृ᳘ष्टिः स᳘म्भवति॥
</details>

<details><summary>मूलम् - श्रीधरादि</summary>

पर्ज्ज᳘न्यो वा᳘ ऽअग्नि᳘र्ग्गौतम॥  
त᳘स्य सम्वत्सर᳘ ऽएव᳘ समि᳘दभ्भ्रा᳘णि धूमो᳘ व्विद्यु᳘दर्च्चि᳘रश᳘निर᳘ङ्गारा ह्रादु᳘नयो व्विष्फुलिं᳘गास्त᳘स्मिन्नेत᳘स्मिन्नग्नौ᳘ देवाः सो᳘मञ्जुह्वति त᳘स्या ऽआ᳘हुतेर्व्वृ᳘ष्टिः स᳘म्भवति॥
</details>

<details><summary>मूलम् - Weber</summary>

पर्ज᳘न्यो वा᳘ अग्नि᳘र्गौतम॥  
त᳘स्य संवत्सर᳘ एव᳘ समि᳘दभ्रा᳘णि धूमो᳘ विद्यु᳘दर्चि᳘रश᳘निर᳘ङ्गारा ह्रादु᳘नयो विष्फुलि᳘ङ्गास्त᳘स्मिन्नेत᳘स्मिन्नग्नौ᳘ देवाः सो᳘मं जुह्वति [^wbr_12] त᳘स्या आ᳘हुतेर्वृ᳘ष्टिः स᳘म्भवति॥  

[^wbr_12]: धूमो वि᳘द्युदर्चिरश᳘ AM. - ibid. सो᳘मं (म A.) जु᳘ह्वति AM. सोमं राजानं जुह्वति D.
</details>

<details><summary>मूलम् - विस्वरम्</summary>

पर्जन्यो वा अग्निर्गौतम । तस्य संवत्सर एव समित् । अभ्राणि धूमः । विद्युदर्चिः । अशनिरङ्गाराः । ह्रादुनयो विष्फुलिङ्गाः । तस्मिन्नेतस्मिन्नग्नौ देवाः सोमं जुह्वति । तस्या आहुतेर्वृष्टिः सम्भवति ॥ १३ ॥
</details>

<details><summary>श्रीमद्वासुदेवब्रह्मभगवान्</summary>

‘पर्जन्यो वा अग्निर्गौतम’ । द्वितीय आहुत्याधारः आहुत्योरावृत्तिक्रमेण । ‘पर्जन्यो’ नाम वृष्ट्युपकरणाभिमानी देवतात्मा । ‘तस्य संवत्सर एव समित्’ । संवत्सरेण हि शरदादिभिर्ग्रीष्मान्तैः स्वावयवैर्विपरिवर्तनेन पर्जन्यो ऽग्निर्द्दीप्यते । ‘अभ्राणि धूमः’ धूम-प्रभवत्वात् धूमवदुपलक्ष्यत्वाद्वा । ‘विद्युदर्चिः’ प्रकाश-सामान्यात् । ‘अशनिरङ्गाराः’ उपशान्तिकाठिन्याभ्याम् । ‘ह्रादुनयः’ स्तनयित्नु-शब्दः ‘विष्फुलिङ्गाः’ विक्षेपानेकत्व-सामान्यात् । “तस्मिन्नेतस्मिन्” इति आहुत्य्-अधिकरण-निर्द्देशः । ‘देवाः’ इति त एव होतारः । ‘सोमं’ राजानं ‘जुह्वति’ यो ऽसौ द्युलोकाग्नौ श्रद्धायां हुतायां अभिनिष्पन्नः । सोमात् द्वितीये पर्जन्याग्नौ हूयते तस्याश्च सोमाहुतेर्वृष्टिः ‘सम्भवति’ ॥ १३ ॥   
</details>


## १४


<details open><summary>विश्वास-प्रस्तुतिः</summary>

(त्य) अयम्वै᳘ लो᳘को ऽग्नि᳘र्ग्गौतम॥  
त᳘स्य पृथि᳘व्येव᳘ समि᳘द्वायु᳘र्द्धूमो रा᳘त्रिरर्च्चिर्द्दिशो᳘ ऽङ्गारा ऽअवान्तरदि᳘शो व्विष्फुलिं᳘गास्त᳘स्मिन्नेत᳘स्मिन्नग्नौ᳘ देवा व्वृ᳘ष्टिं जुह्वति त᳘स्या ऽआ᳘हुतेर᳘न्नᳫँ᳭ स᳘म्भवति॥
</details>

<details><summary>मूलम् - श्रीधरादि</summary>

(त्य) अयम्वै᳘ लो᳘को ऽग्नि᳘र्ग्गौतम॥  
त᳘स्य पृथि᳘व्येव᳘ समि᳘द्वायु᳘र्द्धूमो रा᳘त्रिरर्च्चिर्द्दिशो᳘ ऽङ्गारा ऽअवान्तरदि᳘शो व्विष्फुलिं᳘गास्त᳘स्मिन्नेत᳘स्मिन्नग्नौ᳘ देवा व्वृ᳘ष्टिं जुह्वति त᳘स्या ऽआ᳘हुतेर᳘न्नᳫँ᳭ स᳘म्भवति॥
</details>

<details><summary>मूलम् - Weber</summary>

अयं वै᳘ लोॗकोऽग्नि᳘र्गौतम॥  
त᳘स्य पृथिॗव्येव᳘ समि᳘द्वायु᳘र्धूमो रा᳘त्रिरर्चिर्दिशो᳘ऽङ्गारा अवान्तरदि᳘शो विष्फुलि᳘ङ्गास्त᳘स्मिन्नेत᳘स्मिन्नग्नौ᳘ देवा वृ᳘ष्टिं जुह्वति [^wbr_13] त᳘स्या आ᳘हुतेर᳘न्नᳫं स᳘म्भवति॥  

[^wbr_13]: जु᳘ह्वति AM.
</details>

<details><summary>मूलम् - विस्वरम्</summary>

अयं वै लोको ऽग्निर्गौतम । तस्य पृथिव्येव समित् । वायुर्धूमः । रात्रिरर्चिः । दिशो ऽङ्गाराः । अवान्तर-दिशो विष्फुलिङ्गाः । तस्मिन्नेतस्मिन्नग्नौ देवा वृष्टिं जुह्वति । तस्या आहुतेरन्नं सम्भवति ॥ १४ ॥
</details>

<details><summary>श्रीमद्वासुदेवब्रह्मभगवान्</summary>

‘अयं वै लोको ऽग्निर्गौतम’ । ‘अयं लोकः’ अनेक-प्राण्य्-उपभोग-सम्पन्नया पृथिव्या समिधा समिध्यते ऽग्निः । अत एवोक्तं- **तस्य पृथिव्य् एव समिदि**ति । ‘वायुर्धूमः’ पृथिव्याश्रयोत्थान-सामान्यात् । पार्थिवं हि इन्धन-द्रव्यम् । व्यञ्जनमाश्रित्य वायुरुत्तिष्ठति । यथा समिद्-आश्रयेण धूमः । ‘रात्रिरर्चिः’ समित्-सम्बन्ध-प्रभवत्व-सामान्यात् । अग्नेः समित्-सम्बन्धेन हि अर्चिः सम्भवति । तथा पृथिवी समित्-सम्बन्धेन शर्वरी पृथिवी-छायां हि शार्वरं तमः कथयन्ति । ‘दिशो ऽङ्गाराः’ । उभयोरुपशान्तत्व-सामान्यात् । ‘अवान्तर-दिशो विष्फुलिङ्गाः’ उभयोर्विक्षेपात्मत्व-सम्भवात् । **तस्मिन्नेतस्मिन्नि**त्यादि पूर्ववत् । ‘वृष्टिं जुह्वति’ । ‘तस्या आहुतेरन्नं सम्भवति’ । वृष्टि-भवत्वस्य प्रसिद्धत्वात् व्रीहि-यवान्नादेः ॥ १४ ॥
</details>


## १५


<details open><summary>विश्वास-प्रस्तुतिः</summary>

पु᳘रुषो वा᳘ ऽअग्नि᳘र्ग्गौतम॥  
त᳘स्य व्व्या᳘त्तमेव᳘ समि᳘त्प्राणो᳘ धूमो व्वा᳘गर्च्चिश्च᳘क्षुर᳘ङ्गाराः श्रो᳘त्रम्विष्फुलिं᳘गास्त᳘स्मिन्नेत᳘स्मिन्नग्नौ᳘ देवा ऽअ᳘न्नं जुह्वति त᳘स्या ऽआ᳘हुते रे᳘तः स᳘म्भवति॥
</details>

<details><summary>मूलम् - श्रीधरादि</summary>

पु᳘रुषो वा᳘ ऽअग्नि᳘र्ग्गौतम॥  
त᳘स्य व्व्या᳘त्तमेव᳘ समि᳘त्प्राणो᳘ धूमो व्वा᳘गर्च्चिश्च᳘क्षुर᳘ङ्गाराः श्रो᳘त्रम्विष्फुलिं᳘गास्त᳘स्मिन्नेत᳘स्मिन्नग्नौ᳘ देवा ऽअ᳘न्नं जुह्वति त᳘स्या ऽआ᳘हुते रे᳘तः स᳘म्भवति॥
</details>

<details><summary>मूलम् - Weber</summary>

पु᳘रुषो वा᳘ अग्नि᳘र्गौतम॥  
त᳘स्य व्या᳘त्तमेव᳘ समि᳘त्प्राणो᳘ धूमो वा᳘गर्चिश्च᳘क्षुर᳘ङ्गाराः श्रो᳘त्रं विष्फुलि᳘ङ्गास्त᳘स्मिन्नेत᳘स्मिन्नग्नौ᳘ देवा अ᳘न्नं जुह्वति [^wbr_14] त᳘स्या आ᳘हुते रे᳘तः स᳘म्भवति॥  

[^wbr_14]: जु᳘ह्वति AM.
</details>

<details><summary>मूलम् - विस्वरम्</summary>

पुरुषो वा अग्निर्गौतम । तस्य व्यात्तमेव समित् । प्राणो धूमः । वागर्चिः । चक्षुरङ्गाराः । श्रोत्रं विष्फुलिङ्गाः । तस्मिन्नेतस्मिन्नग्नौ देवा अन्नं जुह्वति । तस्या आहुते रेतः सम्भवति ॥ १५ ॥
</details>

<details><summary>श्रीमद्वासुदेवब्रह्मभगवान्</summary>

‘पुरुषो वा अग्निर्गौतम’ । प्रसिद्धः शिरो-हस्तादिमान् ‘पुरुषः’ चतुर्थो ऽग्निः । ‘तस्य व्यात्तं’ विवृतं मुखमेव ‘समित्’ । विवृतेन हि मुखेन दीप्यते पुरुषो वाचन-स्वाध्यायादौ । यथा समिद्धो ऽग्निः । ‘प्राणो धूमः’ तदुत्थान-सामान्यात् । मुखात् हि प्राण उत्तिष्ठति । ‘वाक्’ शब्दः ‘अर्चिः’ व्यञ्जकत्व-सामान्यात् । अर्चिर्व्यञ्जकम् । तथा वाक् शब्दः अभिधेय-व्यञ्जकः । ‘चक्षुरङ्गाराः’ उपशम-सादृश्यात् प्रकाशाश्रयत्व-सामान्याद्वा । ‘श्रोत्रं विष्फुलिङ्गाः’ विक्षेप-सामान्यात् । ‘तस्मिन्नेतस्मिन्नग्नौ देवा अन्नं जुह्वति’ । अहो नैव देवा अन्नमिह जुह्वतो दृश्यन्ते । नायं दोषः । प्राणानां देवत्वोपपत्तेः । अधिदैवमिन्द्रादयो देवाः । त एवाध्यात्मं प्राणाः । ते चान्नस्य पुरुषे प्रक्षेप्तारः । ‘तस्या आहुते रेतः सम्भवति’ । अन्न-परिणामो हि रेतः ॥ १५ ॥
</details>


## १६


<details open><summary>विश्वास-प्रस्तुतिः</summary>

यो᳘षा वा᳘ ऽअग्नि᳘र्ग्गौतम॥  
त᳘स्या ऽउप᳘स्थ ऽएव᳘ समि᳘ल्लोमा᳘नि धूमो यो᳘निरर्च्चिर्य्य᳘दन्तः᳘ करो᳘ति ते᳘ ऽङ्गारा ऽअभिन᳘न्दा व्विष्फुलिं᳘गास्त᳘स्मिन्नेत᳘स्मिन्नग्नौ᳘ देवा रे᳘तो जुह्वति त᳘स्या ऽआ᳘हुतेः पु᳘रुषः स᳘म्भवति स᳘ जायते स᳘ जीवति या᳘वज्जी᳘वत्य᳘थ यदा᳘ म्म्रियते᳘ ऽथैनमग्न᳘ये हरन्ति॥
</details>

<details><summary>मूलम् - श्रीधरादि</summary>

यो᳘षा वा᳘ ऽअग्नि᳘र्ग्गौतम॥  
त᳘स्या ऽउप᳘स्थ ऽएव᳘ समि᳘ल्लोमा᳘नि धूमो यो᳘निरर्च्चिर्य्य᳘दन्तः᳘ करो᳘ति ते᳘ ऽङ्गारा ऽअभिन᳘न्दा व्विष्फुलिं᳘गास्त᳘स्मिन्नेत᳘स्मिन्नग्नौ᳘ देवा रे᳘तो जुह्वति त᳘स्या ऽआ᳘हुतेः पु᳘रुषः स᳘म्भवति स᳘ जायते स᳘ जीवति या᳘वज्जी᳘वत्य᳘थ यदा᳘ म्म्रियते᳘ ऽथैनमग्न᳘ये हरन्ति॥
</details>

<details><summary>मूलम् - Weber</summary>

यो᳘षा वा᳘ अग्नि᳘र्गौतम॥  
त᳘स्या उप᳘स्थ एव᳘ समि᳘ल्लोमा᳘नि धूमो यो᳘निरर्चिर्य᳘दन्तः᳘ करो᳘ति ते᳘ऽङ्गारा अभिन᳘न्दा विस्՚फुलि᳘ङ्गास्त᳘स्मिन्नेत᳘स्मिन्नग्नौ᳘ देवा रे᳘तो जुह्वति [^wbr_15] त᳘स्या आ᳘हुतेः पु᳘रुषः स᳘म्भवति स᳘ जायते स᳘ जीवति या᳘वज्जी᳘वत्य᳘थ यदा᳘ म्रियते᳘ऽथैनमग्न᳘ये हरन्ति॥  

[^wbr_15]: जु᳘ह्वति AM.
</details>

<details><summary>मूलम् - विस्वरम्</summary>

योषा वा अग्निर्गौतम । तस्या उपस्थ एव समित् । लोमानि धूमः । योनिरर्चिः । यदन्तः करोति ते ऽङ्गाराः । अभिनन्दा विष्फुलिङ्गाः । तस्मिन्नेतस्मिन्नग्नौ देवा रेतो जुह्वति । तस्या आहुतेः पुरुषः सम्भवति । स जायते । स जीवति । यावज्जीवति । अथ यदा म्रियते । अथैनमग्नये हरन्ति ॥ १६ ॥
</details>

<details><summary>श्रीमद्वासुदेवब्रह्मभगवान्</summary>

‘योषा वा अग्निर्गौतम’ । योषेति स्त्री पञ्चमो होमाधिकरणो ऽग्निः । ‘तस्या उपस्थ एव समित्’ । तेन हि सा समिध्यते । ‘लोमानि धूमः’ तदुत्थान-सामान्यात् । योनिरर्चिः’ वर्ण-सामान्यात् । ‘यदन्तः करोति ते ऽङ्गाराः’ अन्तष्करणं मैथुन-व्यापाराः ते ऽङ्गाराः वीर्योपशम-हेतुत्व-सामान्यात् । यथा हि उपशम-कारणं मैथुनं तथा अङ्गार-भावः अग्नेरुपशम-कारणम् । ‘अभिनन्दा विष्फुलिङ्गाः’ । ‘अभिनन्दाः’ सुख-लवाः क्षुद्रत्व-सामान्यात् ‘विष्फुलिङ्गाः’ । ‘तस्मिन्नेतस्मिन्नग्नौ देवा रेतो जुह्वति’ । ‘तस्या आहुतेः पुरुषः सम्भवति’ । एवं द्युपर्जन्येदंलोकपुरुषयोषा ऽग्निषु क्रमेण हूयमानाः सोम-वृष्ट्य्-अन्न-रेतो-भावेन स्थूल-तारतम्य-क्रममापद्यमानाः श्रद्धा-शब्द-वाच्याः आपः पुरुष-शब्दमारभन्ते । यः प्रश्नश्चतुर्थः “वेत्थ यतिथ्यामाहुत्यां हुतायां आपः पुरुषवाचो भूत्वा समुत्थाय वदन्ती ३ इति” स एष निर्णीतः । पञ्चम्यामाहुतौ योषा ऽग्नौ हुतायां “रेतो भूत्वा आपः पुरुषवाचो भवन्ति” इति ‘सः’ पुरुषः एवं क्रमेण जातो जीवति । कियन्तं कालमिति कथ्यते- **यावज्जीवती**ति । ‘यावत्’ अस्मिन् देहे स्थिति-निमित्तं कर्म विद्यते तावदिति यावत् । ‘अथ’ तत्-क्षये ‘यदा’ यस्मिन् काले ‘म्रियते’ । तदा ‘एनं’ मृतं ‘अग्नये’ अग्न्यर्थमेव अन्त्याहुत्यै ‘हरन्ति’ ऋत्विजः ॥ १६ ॥
</details>


## १७


<details open><summary>विश्वास-प्रस्तुतिः</summary>

त᳘स्याग्नि᳘रे᳘वाग्नि᳘र्भ्भवति॥  
समि᳘त्समि᳘द्धूमो᳘ धू᳘मो ऽर्च्चि᳘रर्च्चिर᳘ङ्गारा ऽअङ्गारा व्विष्फुलि᳘ङ्गा व्विष्फुलि᳘ङ्गास्त᳘स्मिन्नेत᳘स्मिन्नग्ग्नौ᳘ देवाः पु᳘रुषं जुह्वति त᳘स्या ऽआ᳘हुतेः पु᳘रुषो भा᳘स्वरवर्ण्णः स᳘म्भवति॥
</details>

<details><summary>मूलम् - श्रीधरादि</summary>

त᳘स्याग्नि᳘रे᳘वाग्नि᳘र्भ्भवति॥  
समि᳘त्समि᳘द्धूमो᳘ धू᳘मो ऽर्च्चि᳘रर्च्चिर᳘ङ्गारा ऽअङ्गारा व्विष्फुलि᳘ङ्गा व्विष्फुलि᳘ङ्गास्त᳘स्मिन्नेत᳘स्मिन्नग्ग्नौ᳘ देवाः पु᳘रुषं जुह्वति त᳘स्या ऽआ᳘हुतेः पु᳘रुषो भा᳘स्वरवर्ण्णः स᳘म्भवति॥
</details>

<details><summary>मूलम् - Weber</summary>

त᳘स्याग्नि᳘रेॗवाग्नि᳘र्भवति॥  
समि᳘त्समि᳘द्धूमो᳘ धूॗमोऽर्चि᳘रर्चिरङ्गारा [^wbr_16] विष्फुलि᳘ङ्गा विष्फुलि᳘ङ्गास्त᳘स्मिन्नेत᳘स्मिन्नग्नौ᳘ देवाः पु᳘रुषं जुह्वति [^wbr_17] त᳘स्या आ᳘हुतेः पु᳘रुषो भा᳘स्वरवर्णः स᳘म्भवति॥  

[^wbr_16]: धूमो᳘ऽर्चिरर्चिर᳘ङ्गारा AM. 
[^wbr_17]: जु᳘ह्वति AM.
</details>

<details><summary>मूलम् - विस्वरम्</summary>

तस्याग्निरेवाग्निर्भवति । समित्समित् । धूमो धूमः । अर्चिरर्चिः । अङ्गारा अङ्गाराः । विष्फुलिङ्गा विष्फुलिङ्गाः । तस्मिन्नेतस्मिन्नग्नौ देवाः पुरुषं जुह्वति । तस्या आहुतेः पुरुषो भास्वरवर्णः सम्भवति ॥ १७ ॥
</details>

<details><summary>श्रीमद्वासुदेवब्रह्मभगवान्</summary>

तस्याहुति-भूतस्य प्रसिद्धो ऽग्निरेव होमाधिकरणम् । न परिकल्प्यो ऽग्निः । प्रसिद्धैव ‘समित् समित्’ ‘धूमो धूमः’ । ‘अर्च्चिरर्चिः’ । ‘अङ्गारा अङ्गाराः’ । ‘विष्फुलिङ्गा विष्फुलिङ्गाः’ यथाप्रसिद्धमेव समस्तमित्य् अर्थः । ‘तस्मिन्नेतस्मिन्नग्नौ देवाः’ पुरुषमन्त्याहुतिं ‘जुह्वति’ । ‘तस्या आहुतेः पुरुषो भास्वरवर्णः’ अतिशय-दीप्तिमान् निषेकादिभिः अन्त्याहुत्यन्तैः कर्म्मभिः संस्कृतत्वात् ‘सम्भवति’ निष्पद्यते ॥ १७ ॥
</details>


## १८


<details open><summary>विश्वास-प्रस्तुतिः</summary>

ते य᳘ ऽएव᳘मेत᳘द्विदुः᳘॥  
(र्य्ये᳘) ये᳘ चामी ऽअ᳘रण्ये श्रद्धा᳘ᳫँ᳘ सत्य᳘मुपा᳘सते᳘ ते ऽर्च्चि᳘रभिस᳘म्भवन्त्यर्च्चिषो᳘ ऽहर᳘ह्न ऽआपूर्य्यमाणपक्ष᳘मापूर्य्यमाणपक्षाद्यान्षण्मा᳘सानु᳘दङ्ङादित्य ऽए᳘ति मा᳘सेभ्यो देवलोक᳘न्देवलोका᳘दादित्य᳘मादित्याद्वै᳘द्युतं तान्वै᳘द्युतात्पु᳘रुषो मानस ऽए᳘त्य ब्ब्रह्मलोका᳘न्गमयति ते ते᳘षु ब्ब्रह्मलोके᳘षु प᳘राः पराव᳘तो व्वसन्ति ते᳘षामिह न पु᳘नरा᳘वृत्तिरस्ति॥
</details>

<details><summary>मूलम् - श्रीधरादि</summary>

ते य᳘ ऽएव᳘मेत᳘द्विदुः᳘॥  
(र्य्ये᳘) ये᳘ चामी ऽअ᳘रण्ये श्रद्धा᳘ᳫँ᳘ सत्य᳘मुपा᳘सते᳘ ते ऽर्च्चि᳘रभिस᳘म्भवन्त्यर्च्चिषो᳘ ऽहर᳘ह्न ऽआपूर्य्यमाणपक्ष᳘मापूर्य्यमाणपक्षाद्यान्षण्मा᳘सानु᳘दङ्ङादित्य ऽए᳘ति मा᳘सेभ्यो देवलोक᳘न्देवलोका᳘दादित्य᳘मादित्याद्वै᳘द्युतं तान्वै᳘द्युतात्पु᳘रुषो मानस ऽए᳘त्य ब्ब्रह्मलोका᳘न्गमयति ते ते᳘षु ब्ब्रह्मलोके᳘षु प᳘राः पराव᳘तो व्वसन्ति ते᳘षामिह न पु᳘नरा᳘वृत्तिरस्ति॥
</details>

<details><summary>मूलम् - Weber</summary>

ते य᳘ एव᳘मेत᳘द्विदुः᳟॥  
ये᳘ चामी अ᳘रण्ये श्रद्धा᳘ᳫं᳘ सत्य᳘मुपा᳘सतेॗ तेऽर्चि᳘रभिस᳘म्भवन्त्यर्चिषो᳘ऽहर᳘ह्नु आपूर्यमाणपक्ष᳘मापूर्यमाणपक्षाद्यान्षण्मा᳘सानु᳘दङ्ङादित्य ए᳘ति मा᳘सेभ्यो देवलोकं᳘ [^wbr_18] देवलोका᳘दादित्य᳘मादित्याद्वै᳘द्युतं तान्वै᳘द्युतात्पु᳘रुषो मानस ए᳘त्य ब्रह्मलोका᳘न्गमयति ते ते᳘षु ब्रह्मलोके᳘षु प᳘राः पराव᳘तो वसन्ति ते᳘षामिह न पु᳘नरा᳘वृत्तिरस्ति॥  

[^wbr_18]: य᳘ चामी᳘ (वामी᳘ A.) अरण्ये᳘ AM. ibid. र्चि᳘रभिस᳘म्भवन्त्य᳘र्चिषो᳘ A. ibid. मासेभ्यो᳘ देवलोकं᳘ AM.
</details>

<details><summary>मूलम् - विस्वरम्</summary>

ते य एवमेतद्विदुः । ये चामी अरण्ये श्रद्धां सत्यमुपासते । ते ऽर्चिरभिसम्भवन्ति । अर्चिषो ऽहः । अह्न आपूर्यमाणपक्षम् । आपूर्यमाणपक्षाद्यान्षण्मासानुदङ्ङादित्य एति । मासेभ्यो देवलोकम् । देवलोकादादित्यम् । आदित्याद्वैद्युतम् । तान् वैद्युतात्पुरुषो मानस एत्य ब्रह्मलोकान् गमयति । तं तेषु ब्रह्मलोकेषु पराः परावतो वसन्ति । तेषामिह न पुनरावृत्तिरस्ति ॥ १८ ॥
</details>

<details><summary>श्रीमद्वासुदेवब्रह्मभगवान्</summary>

साम्प्रतं प्रथम-प्रश्न-निराकरणार्थं ब्रूते- **ते** इति । ‘ते’ के ‘ये’ ‘एवं’ यथोक्तं पञ्चाग्नि-दर्शनं ‘एतत् विदुः’ एवंशब्दात् अग्निसमिद्धूमार्च्यङ्गार विष्फुलिङ्गाश्रद्धादिविशिष्टाः पञ्चाग्नयो निर्द्दिष्टाः । तानेवैतान् पञ्चाग्नीन् विदुरिति यावत् । न तु अग्निहोत्राहुति-दर्शन-विषयमेवैतद्दर्शनम् । तत्र हि उक्तं उत्क्रान्त्य्-आदि-पदार्थ-षट्कं निर्णीय दिवमेवाहवनीयं कुर्वत इत्यादि । इहापि अमुष्य लोकस्याग्नित्वं आदित्यस्य च समित्त्वं इत्यादि-बहु-साम्यम् । तस्मात् तच्छेषमेवैतद्दर्शनमिति न यतिथ्यामिति प्रश्न-प्रतिवचन-परिग्रहाद्यतिथ्यामित्यस्य प्रश्नस्य प्रतिवचनस्य वा यावदेव परिग्रहः तावदेव एवंशब्देन पराम्रष्टुं युक्तम् । अन्यथा प्रश्नानर्थक्याविज्ञातत्वाच्च सङ्ख्यायाः अग्नय एव वक्तव्याः । अथ विज्ञातमपि अनूद्यते । यथा प्राप्तस्यैवानुवादनं युक्तम् । न तु असौ लोको ऽग्निरित्य् अर्थोपलक्षणार्थः । तथा ऽप्य् अत्र नान्येन चोपलक्षणं युक्तम् । श्रुत्य्-अन्तराच्च समाने हि प्रकरणे छान्दोग्यश्रुतौ- “पञ्चाग्नीन् वेद”- (छां. उ. ५ । १० । १०) इति पञ्चसङ्ख्याया एवोपादानात् अनग्निहोत्रशेषमेतत्पञ्चाग्निदर्शनम् । यत्तु, अग्निसमिदादिसामान्यम् । तदग्निहोत्र-स्तुत्यर्थमवोचाम । तस्मात् न उत्क्रान्त्य्-आदि-पदार्थ-षट्क-परिज्ञानात् अर्चिरादि-प्रतिपत्तिः एवमिति प्रकृतोपादानेन अर्च्चिरादि-प्रतिपत्ति-विधानात् । के पुनस्ते? ‘ये एवं विदुः’ गृहस्था एव ।

ननु- तेषां यज्ञादि-साधनेन धूमादि-प्रतिपत्तिर्विधित्सिता । न, अनेवंविदामपि गृहस्थानां यज्ञादि-साधनोपपत्तेः । भिक्षुवानप्रस्थयोश्च अन्तः अरण्य-सम्बन्धेन ग्रहणात् । गृहस्थ-कर्म-सम्बन्धत्वाच्च पञ्चाग्नि-दर्शनस्यान्तः । न चापि ब्रह्मचारिणः एवं विदुरिति गृह्यन्ते । तेषां तु उत्तरे पथि प्रवेशः स्मृतिप्रामाण्यात्- “अष्टाशीति-सहस्राणामृषीणामूर्ध्वरेतसाम् । उत्तरेणार्यम्णः पन्थास्ते ऽमृतत्वं हि भेजिरे”- ( ) इति । तस्मात् ये गृहस्था एवं अग्निजो ऽहं-अग्नेरपत्यं इत्य् एवं क्रमेणाग्निभ्यो जातः अग्निरूपः इत्य् एवं ये विदुस्ते च । ‘ये चामी अरण्ये’ वानप्रस्थाः परिव्राजकाश्चारण्यनिष्ठाः श्रद्धा ऽश्रद्धायुक्ताः सन्तः ‘सत्यं’ ब्रह्म हिरण्यगर्भात्मानमुपासते । न पुनः ‘श्रद्धां’ चोपासते ‘ते अर्चिरभिसम्भवन्ति’ ।

ये च गृहस्थाः पञ्चाग्नि-विद्यां सत्यं वा ब्रह्म न विदुः । तावत् श्रद्धाद्याहुति-क्रमेण पञ्चम्यामाहुतौ हुतायां ततो योषा ऽग्नेर्जाताः पुनर्लोकं प्रत्युत्थायिनो ऽग्निहोत्रादि कर्मानुष्ठातारो भवन्ति । तेन कर्मणा धूमादि-क्रमेण पुनः पितृलोकं पुनः पर्जन्यादि-क्रमेण इमं आवर्तन्ते । ततः पुनर्योषाग्नेर्जाताः पुनः कर्म कृत्वेत्येवमेव घटीयन्त्रवत् गत्यागतिभ्यां पुनःपुनरावर्तन्ते । यदा त्व् एवं विदुः । ततो घटीयन्त्रवद्भ्रमणात् विनिर्मुक्ताः सन्तः ‘अर्च्चिरभिसम्भवन्ति’ । अर्चिरिति नाग्नि-ज्वाला-मात्रम् । किं तर्हि अर्चिरभिमानिनी अर्चिः-शब्द-वाच्या देवता उत्तर-मार्गलक्षणा व्यवस्थितैव, तामभिसम्भवन्ति । न हि परिव्राजकानां अर्चिषा एवं साक्षात्सम्बन्धो ऽस्ति । तेन देवतैवोपादीयते अर्चिः-शब्द-वाच्या । ततः अहर्देवताम् । मरण-काल-नियमानुपपत्तेरहः-शब्दो ऽपि देवतैव । आयुषः क्षये हि मरणम् । न एवंविदा अहन्येव मर्तव्यं इत्य् अहर्-मरण-कालो नियन्तुं शक्यते । न च रात्रौ प्रेताः सन्तः अहः प्रतीक्षन्ते “स यावत्क्षिप्यते मनस्तावदादित्यं गच्छन्ति” इति श्रुत्य्-अन्तरात् । अह्नः आपूर्यमाणपक्षमहर्देवतया अतिवाहिता आपूर्यमाणपक्षदेवतां प्रतिपद्यन्ते । शुक्ल-पक्ष-देवतामित्य् अर्थः । ‘आपूर्यमाण-पक्षाद्यान् षण्मासान् उदङ्’ उत्तरां दिशं ‘आदित्यः’ सवितैव ‘एति’ प्राप्नोति तन्-मासान् प्रतिपद्यन्ते । 

शुक्ल-पक्ष-देवतया अतिवाहिताः सन्तो मासानिति बहुवचनात् सङ्घ-चारिण्यः षडुत्तरायण-देवताः । तेभ्यः ‘मासेभ्यः’ षण्मास-देवताभिरतिवाहिताः देवलोकाभिमानिनीं देवतां प्राप्नुवन्ति । ‘देवलोकादादित्यं’ । आदित्याद्वैद्युतं’ विद्युदभिमानिनीं देवतां प्राप्नुवन्ति । विद्युद्-देवतां प्राप्तान् ब्रह्मलोक-वासी ‘पुरुषः’ ब्रह्मणा मनसा सृष्टः ‘मानसः’ कश्चिदेत्यागत्य ‘ब्रह्मलोकान् गमयति’ । ब्रह्मलोकानिति अधरोत्तर-भूमि-भेदेन भिन्ना इति गम्यन्ते । बहुवचन-प्रयोगात् उपासन-तारतम्योपपत्तेश्च । ते तेन पुरुषेण गमिताः सन्तः ‘तेषु ब्रह्मलोकेषु’ ‘पराः’ प्रकृष्टाः सन्तः स्वयं ‘परावतः’ प्रकृष्टाः समाः संवत्सराननेकान् ‘वसन्ति’ । ब्रह्मणो ऽनेकान् कल्पान् वसन्तीति यावत् । तावत्तेषां ब्रह्मलोकं गतानां ‘नास्ति’ ‘पुनरावृत्तिः’ । ‘अस्मिन् संसारे न पुनरागमनम् ।

‘इहेति’ अस्मच्छाखायां तेषां इहेत्याकृति-मात्र-ग्रहणमिति चेत्; न, श्वोभूते पौर्णमासीम् इति यद्वत् ‘इहेति’ विशेषणानर्थक्यात् । यदि हि नावर्तन्त एव इह-ग्रहणमनर्थकमेव भवेत् । श्वोभूते पौर्णमास्याः श्वोभूतत्वमनुक्तं न ज्ञायत इति विशेषयितुम् । न हि तत्र श्वआकृतिः शब्दो विद्यत इति श्वश्शब्दो निरर्थक एव प्रयुज्यते । यत्र तु विशेषण-शब्दे प्रयुक्ते अन्विष्यमाणे विशेषण-फलं चेन्न गम्यते । तत्र युक्तो ऽपार्थकत्वेनोत्स्रष्टुं विशेषण-शब्दः । न तु सत्यां विशेषण-फलावगतौ । तस्मादस्मात् कल्पात् ऊर्ध्वमावृत्तिर्गम्यते ॥ १८ ॥
</details>


## १९


<details open><summary>विश्वास-प्रस्तुतिः</summary>

(स्त्य᳘) अ᳘थ ये᳘ यज्ञे᳘न दाने᳘न त᳘पसा लोकञ्ज᳘यन्ति ते᳘ धूम᳘मभिस᳘म्भवन्ति धूमाद्रा᳘त्रिᳫँ᳭ रा᳘त्रेरपक्षीयमाणपक्ष᳘मपक्षीयमाणपक्षाद्यान्षण्मा᳘सान्दक्षि᳘णा ऽदित्य ऽए᳘ति मा᳘सेभ्यः पितृलोक᳘म्पितृलोका᳘च्चन्द्द्रन्ते᳘ चन्द्द्रम्प्राप्या᳘न्नम्भवन्ति ताँस्त᳘त्र देवा य᳘था सो᳘मᳫँ᳭ रा᳘जानमा᳘प्यायस्वा᳘पक्षीयस्वे᳘त्येव᳘मेनाँस्त᳘त्र भक्षयन्ति ते᳘षां यदा त᳘त्पर्य्यवैत्य᳘थेम᳘मे᳘वाकाश᳘मभिनि᳘ष्पद्यन्त ऽआकाशा᳘द्वायु᳘म्वायोर्व्वृ᳘ष्टिम्वृ᳘ष्टेः प्पृथिवीन्ते᳘ प्पृथिवीम्प्राप्या᳘न्नं भवन्ति त᳘ ऽएव᳘मे᳘वानुप᳘रिवर्तन्ते᳘ ऽथ य᳘ ऽएतौ प᳘न्थानौ न᳘ व्विदुस्ते᳘ कीटाः᳘ पत᳘ङ्गा य᳘दिद᳘न्दन्दशू᳘कम्॥
</details>

<details><summary>मूलम् - श्रीधरादि</summary>

(स्त्य᳘) अ᳘थ ये᳘ यज्ञे᳘न दाने᳘न त᳘पसा लोकञ्ज᳘यन्ति ते᳘ धूम᳘मभिस᳘म्भवन्ति धूमाद्रा᳘त्रिᳫँ᳭ रा᳘त्रेरपक्षीयमाणपक्ष᳘मपक्षीयमाणपक्षाद्यान्षण्मा᳘सान्दक्षि᳘णा ऽदित्य ऽए᳘ति मा᳘सेभ्यः पितृलोक᳘म्पितृलोका᳘च्चन्द्द्रन्ते᳘ चन्द्द्रम्प्राप्या᳘न्नम्भवन्ति ताँस्त᳘त्र देवा य᳘था सो᳘मᳫँ᳭ रा᳘जानमा᳘प्यायस्वा᳘पक्षीयस्वे᳘त्येव᳘मेनाँस्त᳘त्र भक्षयन्ति ते᳘षां यदा त᳘त्पर्य्यवैत्य᳘थेम᳘मे᳘वाकाश᳘मभिनि᳘ष्पद्यन्त ऽआकाशा᳘द्वायु᳘म्वायोर्व्वृ᳘ष्टिम्वृ᳘ष्टेः प्पृथिवीन्ते᳘ प्पृथिवीम्प्राप्या᳘न्नं भवन्ति त᳘ ऽएव᳘मे᳘वानुप᳘रिवर्तन्ते᳘ ऽथ य᳘ ऽएतौ प᳘न्थानौ न᳘ व्विदुस्ते᳘ कीटाः᳘ पत᳘ङ्गा य᳘दिद᳘न्दन्दशू᳘कम्॥
</details>

<details><summary>मूलम् - Weber</summary>

अ᳘थ ये᳘ यज्ञे᳘न दाने᳘न त᳘पसा लोकं ज᳘यन्ति ते᳘ धूम᳘मभिस᳘म्भवन्ति धूमाद्रा᳘त्रिं रा᳘त्रेरपक्षीयमाणपक्ष᳘मपक्षीयमाणपक्षाद्यान्षण्मा᳘सान्दक्षिॗणादित्य ए᳘ति मा᳘सेभ्यः पितृलोक᳘म् पितृलोका᳘च्चन्द्रं ते᳘ चन्द्रम् प्राप्या᳘न्नम् भवन्ति तांस्त᳘त्र देवा य᳘था सो᳘मं रा᳘जानमा᳘प्यायस्वा᳘पक्षीयस्वे᳘त्येव᳘मेनांस्त᳘त्र भक्षयन्ति ते᳘षां यदा त᳘त्पर्यवैत्य᳘थेम᳘मेॗवाकाश᳘मभिनि᳘ष्पद्यन्त आकाशा᳘द्वायुं᳘ वायोर्वृ᳘ष्टिं वृ᳘ष्टेः पृथिवीं ते᳘ पृथिवीम् प्राप्या᳘न्नम् भवन्ति त᳘ एव᳘मेॗवानुप᳘रिवर्तन्ते᳘ऽथ [^wbr_19] य᳘ एतौ प᳘न्थानौ न᳘ विदुस्ते᳘ कीटाः᳘ पत᳘ङ्गा य᳘दिदं᳘ दन्दशू᳘कम्॥  

[^wbr_19]: धूमा᳘द्रात्रि᳘ᳫ रात्रे᳘रप, मासेभ्यः᳘ पितृलोकं᳘, ते᳘षां य᳘दा त᳘त्पर्य᳘वैत्य᳘थे, वायो᳘र्वृष्टिं᳘ वृष्टेः᳘ एव᳘मे᳘वानुपरिव᳘र्तन्ते᳘ऽथ AM.
</details>

<details><summary>मूलम् - विस्वरम्</summary>

अथ ये यज्ञेन दानेन तपसा लोकं जयन्ति । ते धूममभिसम्भवन्ति । धूमाद्रात्रिम् । रात्रेरपक्षीयमाणपक्षम् । अपक्षीयमाणपक्षाद्यान्षण्मासान्दक्षिणा ऽऽदित्य एति । मासेभ्यः पितृलोकम् । पितृलोकाच्चन्द्रम् । ते चन्द्रं प्राप्यान्नं भवन्ति । तांस्तत्र देवा यथा सोमं राजानमाप्यायस्वापक्षीयस्वेति एवमेनांस्तत्र भक्षयन्ति । तेषां यदा तत्पर्यवैति । अथेममेवाकाशमभिनिष्पद्यन्ते । आकाशाद्वायुम् । वायोर्वृष्टिम् । ते पृथिवीं प्राप्यान्नं भवन्ति । त एवमेवानुपरिवर्तन्ते । अथ य एतौ पन्थानौ न विदुः । ते कीटाः पतङ्गाः । यदिदं दन्दशूकम् ॥ १९ ॥
</details>

<details><summary>श्रीमद्वासुदेवब्रह्मभगवान्</summary>

‘अथ’ पुनः ‘ये’ नैवं विदुः उत्क्रान्त्य्-आद्य्-अग्निहोत्र-सम्बन्ध-पदार्थ-षट्कस्यैव वेदितारः केवल-कर्मिणो यज्ञेनाग्निहोत्रादिना दानेन बहिर्वेदिभिक्षमाणेषु द्रव्य-सम्बन्धि-भाग-लक्षणेन, तपसा बहिर्वेद्येव दीक्षाव्यतिरिक्तेन कृच्छ्र-चान्द्रायणादिना लोकं जयन्ति । शाखान्तरे “लोकान् जयन्ति”- (का. श. ब्रा.) इति लोकानिति बहुवचनात् । तत्रापि फल-तारतम्यमभिप्रेतम् । ‘ते धूममभिसम्भवन्ति’! उत्तरमार्ग इव इहापि देवता एव । धूमादि-शब्द-वाच्यां धूम-देवतां प्राप्नुन्तीत्य् अर्थः । आतिवाहिकत्वं च देवतानां तद्वदेव । ‘धूमाद्रात्रिं’ रात्रि-देवतां ततः अपक्षीयमाण-पक्ष-देवताम् । ततः ‘यान् षण्मासान्’ दक्षिणां दिशमादित्यः ‘एति’ तान् मास-देवता-विशेषान् प्राप्नुवन्ति । ‘मासेभ्यः पितृलोकम्’ । ‘पितृलोकाच्चन्द्रम्’ । ‘ते चन्द्रं प्राप्यान्नं भवन्ति’ । ‘तांस्तत्र’ अन्न-भूतान् ‘यथा सोमꣳ राजानम्’ इह यज्ञे ऋत्विजः ‘आप्यायस्वापक्षीयस्वेति’ न मन्त्रः किं तर्हि । आप्याय्याप्याय्य चमसस्थं भक्षणेनापक्षयं च विधाय पुनःपुनर्भक्षयन्तीति यावत् । एवं देवा अपि सोमलोके लब्ध-देहान् कर्मण उपकरण-भूतान् पुनःपुनर्विश्रामयन्तः कर्मानुरूपं फलं प्रयच्छन्ति । तद्धि तेषामाप्यायनं सोमस्याप्यायनार्थं वा उपभुञ्जते उपकरण-भूतान् देवाः । ‘तेषां’ कर्मिणां ‘यदा’ यस्मिन् काले ‘तत्’ यज्ञ-दानादि-लक्षणं सोमलोक-प्रापकं कर्म ‘पर्यवैति’ परिगच्छति परिक्षीयत इति यावत् । ‘अथ’ तदा ‘इममेव’ प्रसिद्धं ‘आकाशं’ ‘अभिनिष्पद्यन्ते’ । यास्ताः श्रद्धा-शब्द-वाच्याः द्युलोकाग्नौ हुताश्चापः सोमाकारपरिणताः । याभिः सोमलोके कर्म्मिणामुपभोगाय देहम् आरब्धं अब्मयं ताः कर्म-क्षयात् हिम-पिण्ड इव आतप-संसर्गात् । प्रविलीयन्ते । प्रतिलीनाः सूक्ष्मा आकाश-भूता इव भवन्ति । तदिदमभिधीयते । आकाशाद्वायुमिति । ‘वायोर्वृष्टिं’ प्रति सम्पद्यन्ते, पर्जन्याग्नौ सोमꣳ राजानं जुह्वतीति । ततो वृष्टि-भूता इमां पृथिवीं पतन्ति । ‘ते पृथिवीं प्राप्य’ व्रीहि-यवाद्यन्नं ‘भवन्ति’ । तत् गदितं “तस्मिन्नेतस्मिन्नग्नौ देवा वृष्टिं जुह्वति । तस्या आहुतेरन्नं सम्भवति” इति । ते पुनः पुरषाग्नौ हूयन्ते अन्नभुजां रेतः-सिचि । ततो रेतो-भूता योषा ऽग्नौ हूयन्ते । ततो जायन्ते । ते लोकं प्रत्युत्थायिनः । प्रत्युपतिष्ठन्ते अग्निहोत्रादिकमनुतिष्ठन्ति । ततो धूमादिना पुनः सोमलोकं पुनरिमं लोकमिति । ‘ते एवमेव’ कर्मिणो ‘अनु’ ‘परिवर्तन्ते’ घटीयन्त्रवत् चक्रीभूता बम्भ्रमतीति यावत् । उत्तर-मार्गाय सद्यो-मुक्तये वा यावत् ब्रह्म न विदुरिति तु कामयमानः संसरति इति अभिहितम् । ‘अथ’ पुनर्ये उत्तरं दक्षिणं च ‘एतौ पन्थानौ न विदुः’ । उत्तरस्य दक्षिणस्य वा पथः प्रतिपत्तये ज्ञानं कर्म वा नानुतिष्ठन्तीत्येतत्ते किं भवन्तीत्य् आख्यायते । ‘ते कीटाः पतङ्गाः’ । ‘यदिदं’ यच्चेदं ‘दन्दशूकं’ दंश-मशकमित्य् एतद्भवन्ति । एवं हि इयं संसार-गतिः कष्टा । अस्यां निमग्नस्य पुनरुद्धार एव दुर्लभः । तथा च श्रुत्य्-अन्तरं- “तानीमानि क्षुद्राण्यसकृदावर्तीनि भूतानि भवन्ति ते जायस्व म्रियस्व” इति । तस्मात्कृत्स्नोत्साहेन यथाशक्ति स्वाभाविक-कर्म-ज्ञान-परित्यागेन दक्षिणोत्तर-मार्ग-प्रतिबद्धप्राप्ति-साधनं कर्म ज्ञानं चानुतिष्ठेतेति वाच्यार्थः । तथा चावोचत् । “अतो वै खलु दुर्निःप्रतरं तस्माज्जुगुप्सेत” ( ) इति श्रुत्य्-अन्तरात् मोक्षाय प्रयतेतेत्य् अर्थः । एवं प्रश्नाः सर्वे निर्णीताः । “असौ वै लोकः” (कं. १२) इत्यारभ्य “पुरुषः सम्भवति” (कं. १६) इति चतुर्थः प्रश्नः । “यतिथ्यामाहुत्यां” (कं. ३) इत्यादिः प्राथम्येन । पञ्चमस्तु द्वितीयत्वेन “देवयानस्य वा पथः प्रतिपदं पितृयाणस्य वा” (कं. ३) इति दक्षिणोत्तर-मार्ग-प्राप्ति-साधन-कथनेन । तेनैव च प्रथमः । अग्नेरारभ्य केचिदर्चिः प्रतिपद्यन्ते केचिद्धूमं (कं. १८ । १९) इति । विप्रतिपत्तिः पुनरावृत्तिश्चेति द्वितीयः प्रश्नः । वियदादिक्रमेण इमं लोकमागच्छन्ति (कं. १४) इति । यथा ऽसौ लोको न सम्पूर्यते (कं. १९) कीट-पतङ्गादि-प्रतिपत्तेश्च केषाञ्चित् (कं. १९) इति तृतीयो ऽपि प्रश्नो निर्णीतः ॥ १९ ॥

इति श्री-हृषीकेश-ब्रह्म-भगवत्-पूज्य-पाद-शिष्यस्य श्री-पाठक-अनिरुद्ध-पुत्रस्य परमहंस-परिव्राजकाचार्यस्य श्री-वासुदेव-ब्रह्म-भगवतः कृतौ माध्यन्दिनीय-शतपथ-ब्राह्मणान्तर्गत-माध्यन्दिन-शाखोपनिषद्-बृहदारण्यक-टीकायां वासुदेव-प्रकाशिकायां तृतीये खिलकाण्डे षष्ठे ऽध्याये प्रथमं पञ्चाग्निविद्या-ब्राह्मणं वा श्वेतकेतु-ब्राह्मणं परिसमाप्तम् ॥ १४ । (९) ६ । १ ॥
</details>

