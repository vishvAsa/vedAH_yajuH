+++
title = "२"

+++
## ०१
पशुशीर्षाण्यु᳘पदधाति॥  
पश᳘वो वै᳘ पशुशीर्षा᳘णि पशू᳘नेॗवैतदु᳘पदधाति ता᳘न्युखा᳘यामु᳘पदधातीमे वै᳘ लोका᳘ उखा᳘ पश᳘वः पशुशीर्षा᳘ण्येषु त᳘ल्लोके᳘षु पशू᳘न्दधाति त᳘स्मादिम᳘ एषु᳘ लोके᳘षु पश᳘वः॥  
## ०२
य᳘द्वेॗवोखा᳘याम्॥  
यो᳘निर्वा᳘ उखा᳘ पश᳘वः पशुशीर्षा᳘णि यो᳘नौ त᳘त्पशून्प्र᳘तिष्ठापयति त᳘स्मादद्य᳘मानाः पच्य᳘मानाः पश᳘वो न᳘ क्षीयन्ते यो᳘नौॗ ह्येनान्प्रतिष्ठाप᳘यति॥  
## ०३
य᳘द्वेव᳘ पशुशीर्षा᳘ण्युपद᳘धाति॥  
या वै ताः श्रि᳘य एता᳘नि ता᳘नि पशुशीर्षाण्य᳘थ या᳘नि ता᳘नि कु᳘सिन्धान्येतास्ताः प᳘ञ्च चि᳘तयस्तद्यास्ताः प᳘ञ्च चि᳘तय इमे ते᳘ लोकास्तद्ये त᳘ इमे᳘ लोका᳘ एषाॗ सोखा᳘ तद्य᳘दुखा᳘याम् पशुशीर्षा᳘ण्युपद᳘धात्येतै᳘रेव त᳘छीर्ष᳘भिरेता᳘नि कु᳘सिन्धानि सं᳘दधाति॥  
## ०४
ता᳘न्पुर᳘स्तात्प्रती᳘च उ᳘पदधाति॥  
एतद्वै य᳘त्रैता᳘न्प्रजा᳘पतिः पशूना᳘लिप्सत त᳘ आलिप्स्य᳘माना उ᳘दचिक्रमिषंस्ता᳘न्प्राणे᳘षु स᳘मगृह्णात्ता᳘न्प्राणे᳘षु संगृ᳘ह्य पुर᳘स्तात्प्रती᳘च आत्म᳘न्नधत्त॥  
## ०५
तद्वा᳘ एत᳘त्क्रियते॥  
य᳘द्देवा अ᳘कुर्वन्निदं न्व᳘स्मात्ते᳘ पश᳘वो नो᳘च्चिक्रमिषन्ति यॗत्त्वेत᳘त्करो᳘ति य᳘द्देवा अ᳘कुर्वंस्त᳘त्करवाणीत्य᳘थो प्राणे᳘ष्वेॗवैनानेत᳘त्संगृ᳘ह्य पुर᳘स्तात्प्रती᳘च आत्म᳘न्धत्ते॥  
## ०६
य᳘द्वेव᳘ पशुशीर्षा᳘ण्युपद᳘धाति॥  
प्रजा᳘पतिर्वा᳘ इदम᳘ग्र आसीदे᳘क एवॗ सो ऽकामयता᳘न्नᳫं सृजेय प्र᳘जायेये᳘ति स᳘ प्राणे᳘भ्य एवा᳘धि पशून्नि᳘रमिमीत म᳘नसः पु᳘रुष च᳘क्षुषो᳘ ऽश्वम् प्राणाद्गां श्रो᳘त्राद᳘विं वाॗचो ऽजं तद्य᳘देनान्प्राणेभ्यो᳘ ऽधि निर᳘मिमीत त᳘स्मादाहुः प्राणाः᳘ पश᳘व इ᳘ति म᳘नो वै प्राणा᳘नाम् प्रथमं तद्यत्म᳘नसः पु᳘रुषं निर᳘मिमीत त᳘स्मादाहुः पु᳘रुषः प्रथमः᳘ पशूनां᳘ वीर्य᳘वत्तम इ᳘ति म᳘नो वै स᳘र्वे घ्राणा म᳘नसि हि स᳘र्वे प्राणाः प्र᳘तिष्ठितास्तद्यन्म᳘नसः पु᳘रुषं निर᳘मिमीत त᳘स्मादाहुः पु᳘रुषः स᳘र्वे पश᳘व इ᳘ति पु᳘रुषस्यॗ ह्येॗवैते स᳘र्वे भ᳘वन्ति॥  
## ०७
त᳘देतद᳘न्नᳫं सृष्ट्वा᳟॥  
पुर᳘स्तात्प्रत्य᳘गात्म᳘न्नधत्त त᳘स्माद्यः कश्चा᳘न्नᳫं सृज᳘ते पुर᳘स्तादेॗवैनत्प्रत्य᳘गात्म᳘न्धत्ते तद्वा᳘ उखा᳘यामुद᳘रं वा᳘ उॗखोद᳘रे तद᳘न्नं दधाति॥  
## ०८
अ᳘थैषु हिरण्यशकलान्प्र᳘त्यस्यति॥  
प्राणो वै हि᳘रण्यम᳘थ वा᳘ एते᳘भ्यः पशु᳘भ्यः संज्ञप्य᳘मानेभ्य एव᳘ प्राणा उ᳘त्कामन्ति तद्य᳘द्धिरण्यशकला᳘न्प्रत्य᳘स्यति प्राणा᳘नेॗवैष्वेत᳘द्दधाति॥  
## ०९
सप्त प्र᳘त्यस्यति॥  
सप्त वै᳘ शीर्ष᳘न्प्राणास्ता᳘नस्मिन्नेत᳘द्दधात्य᳘थ य᳘दि प᳘ञ्च पश᳘वः स्युः प᳘ञ्चैव कृ᳘त्वः सप्त᳘-सप्त प्र᳘त्यस्येत्प᳘ञ्च वा᳘ एता᳘न्पशूनु᳘पदधाति सप्त᳘-सप्त वा ए᳘कैकस्मिन्पशौ᳘ प्राणास्त᳘देषु स᳘र्वेषु प्राणा᳘न्दधाति॥  
## १०
तद्धैके᳘ ऽपि॥  
यद्ये᳘कः पशुर्भ᳘वति प᳘ञ्चैव कृ᳘त्वः सप्त-सप्त प्र᳘त्यस्यन्ति प᳘ञ्च वा᳘ एता᳘न्पशूनु᳘पदधाति सप्त᳘-सप्त वा ए᳘कैकस्मिन्पशौ᳘ प्राणास्त᳘देषु स᳘र्वेषु प्राणा᳘न्दध्म इ᳘ति न त᳘था कुर्यादेत᳘स्मिन्वै᳘ पशौ स᳘र्वेषाम् पशूनां᳘ रूपं तद्य᳘देत᳘स्मिन्प्रत्य᳘स्यति त᳘देॗवैषु स᳘र्वेषु प्राणा᳘न्दधाति॥  
## ११
मु᳘खे प्रथमम् प्र᳘त्यस्यति॥  
सम्य᳘क्स्रवन्ति सरि᳘तो न धे᳘ना इत्य᳘न्नं वै धे᳘नास्त᳘दिद᳘ᳫं᳘ सम्यङ्मु᳘खमभिस᳘ᳫं᳘स्रवत्यन्त᳘र्हृदा म᳘नसा पूय᳘माना इ᳘त्यन्तर्वै हृ᳘दयेन म᳘नसा सता᳘न्नम् पूतं य᳘ ऋजुस्त᳘स्य घृत᳘स्य धा᳘रा अभि᳘चाकशीमी᳘ति या᳘ एॗवैतस्मिन्नग्नावा᳘हुतीर्होष्यन्भ᳘वति ता᳘ एत᳘दाह हिरण्य᳘यो वेतसो म᳘ध्ये अग्नेरि᳘ति य᳘ एॗवैष᳘ हिरण्म᳘यः पु᳘रुषस्त᳘मेत᳘दाह॥  
## १२
ऋचे त्वे᳘तीह᳟॥  
प्राणो वा ऋ᳘क्प्राणे᳘न ह्य᳘र्चति रुचे त्वे᳘तीह᳘ प्राणो वै रु᳘क्प्राणे᳘न हि रो᳘चते᳘ ऽथो प्राणा᳘यॗ हीदᳫं स᳘र्वं रो᳘चते भासे त्वे᳘तीह ज्यो᳘तिषे त्वे᳘तीह भा᳘स्वतीॗ हीमे ज्यो᳘तिष्मती च᳘क्षुषी अ᳘भूदिदं वि᳘श्वस्य भु᳘वनस्य वा᳘जिनमग्ने᳘र्वैश्वानर᳘स्य चे᳘तीॗहाग्निर्ज्यो᳘तिषा ज्यो᳘तिष्मान्रुक्भो व᳘र्चसा व᳘र्चस्वानि᳘तीह वि᳘श्वावतीभ्यां वि᳘श्वᳫं हि श्रो᳘त्रम्॥  
## १३
अ᳘थ पुरुषशीर्षमु᳘द्गृह्णाति॥  
मह᳘यत्येॗवैनदेत᳘त्सहस्रदा᳘ असि सह᳘स्राय त्वे᳘ति स᳘र्वं वै᳘ सह᳘स्रᳫं स᳘र्वस्य दाॗतासि स᳘र्वस्मै त्वे᳘त्येत᳘त्॥  
## १४
अ᳘थैनानु᳘पदधाति॥  
पु᳘रुषम् प्रथमम् पु᳘रुषं त᳘द्वीॗर्येणाप्त्वा᳘ दधाति म᳘ध्ये पु᳘रुषमभि᳘त इ᳘तरान्पशून्पु᳘रुषं त᳘त्पशूना᳘म् मध्यॗतो ऽत्ता᳘रं दधाति त᳘स्मात्पु᳘रुष एव᳘ पशूना᳘म् मध्यॗतो ऽत्ता᳟॥  
## १५
अ᳘श्वं चा᳘विं चोत्तरत᳟॥  
एत᳘स्यां त᳘द्दिॗश्येतौ᳘ पशू दधाति त᳘स्मादेत᳘स्यां दिॗश्येतौ᳘ पशू भू᳘यिष्ठौ॥  
## १६
गां᳘ चाजं᳘ च दक्षिणत᳟॥  
एत᳘स्यां त᳘द्दिॗश्येतौ᳘ पशू᳘ दधाति त᳘स्मादेतस्यां दिॗश्येतौ᳘ पशू भू᳘यिष्ठौ॥  
## १७
प᳘यसि पु᳘रुषमु᳘पदधाति॥  
पश᳘वो वै प᳘यो य᳘जमानं त᳘त्पशु᳘षु प्र᳘तिष्ठापयत्यादित्यं ग᳘र्भम् प᳘यसा स᳘मङ्ग्धी᳘त्यादित्यो वा᳘ एष ग᳘र्भो यत्पु᳘रुषस्तम् प᳘यसा स᳘मङ्ग्धी᳘त्येत᳘त्सह᳘स्रस्य प्रतिमां᳘ विश्व᳘रूपमि᳘ति पु᳘रुषो वै᳘ सह᳘स्रस्य प्रतिमा पु᳘रुषस्यॗ ह्येव᳘ सह᳘स्रम् भ᳘वति प᳘रिवृङ्ग्धि ह᳘रसाॗ माभि᳘मंस्था इ᳘ति प᳘र्येनं वृङ्ग्ध्यर्चि᳘षाॗ मैनᳫं हिंसीरि᳘त्येत᳘छता᳘युषं कृणुहि चीय᳘मान इ᳘ति पु᳘रुषं त᳘त्पशून:!ं शता᳘युं करोति त᳘स्मात्पु᳘रुष एव᳘ पशूनां᳘ शता᳘युः॥  
## १८
अ᳘थोत्तरतो᳘ ऽश्वम्॥  
वा᳘तस्य जूतिमि᳘ति वा᳘तस्य वा᳘ एष᳘ जूतिर्यद᳘श्वो व᳘रुणस्य ना᳘भिमि᳘ति वारुणो ह्यश्वो᳘ ऽश्वं जज्ञान᳘ᳫं᳘ सरिर᳘स्य म᳘ध्य इत्या᳘पो वै᳘ सरिर᳘मप्सुजा᳘ उ वा अ᳘श्वः शि᳘शुं नदी᳘नाᳫं हरिम᳘द्रिबुध्नमि᳘ति गिरिर्वा अ᳘द्रिर्गिरि᳘बुध्ना उ वा आपो᳘ ऽग्ने मा᳘ हिंसीः परमेॗ व्योमन्नि᳘तीमे वै᳘ लोकाः᳘ परॗमं व्योमैषु᳘ लोके᳘ष्वेनम् मा᳘ हिंसीरि᳘त्येत᳘त्॥  
## १९
अ᳘थ दक्षिणतो गा᳘म्॥  
अ᳘जस्रमि᳘न्दुमरुषमि᳘ति सो᳘मो वा इ᳘न्दुः स᳘ हैष सोमो᳘ ऽजस्रो यद्गौ᳘र्भुरण्युमि᳘ति भर्ता᳘रमित्येत᳘दग्नि᳘मीडे पूर्व᳘चित्तिं न᳘मोभिरि᳘त्याग्नेयो वै गौः᳘ पूर्व᳘चित्तिमि᳘तिमि᳘ति प्रा᳘ञ्चᳫं ह्य᳘ग्नि᳘मुद्ध᳘रन्ति प्रा᳘ञ्चमुपच᳘रन्ति स प᳘र्वभिरृतुशः क᳘ल्पमान इ᳘ति यद्वा᳘ एष᳘ चीय᳘ते त᳘देष प᳘र्वभिरृतुशः᳘ कल्पते गाम् मा᳘ हिंसीर᳘दितिं विरा᳘जमि᳘ति विराड्वै गौर᳘न्नं वै᳘ विराड᳘न्नमु गौः᳟॥  
## २०
अ᳘थोत्तरतो᳘ ऽविम्॥  
व᳘रूत्रीं त्व᳘ष्टुर्व᳘रुणस्य ना᳘भिमि᳘ति वारुणी᳘ च हि᳘ त्वाष्ट्री चा᳘विर᳘विं जज्ञानां र᳘जसः प᳘रस्मादि᳘ति श्रो᳘त्रं वै प᳘रं र᳘जो दि᳘शो वै श्रो᳘त्रम् प᳘रं र᳘जो मही᳘ᳫं᳘ साहस्रीम᳘सुरस्य मायामि᳘ति महती᳘ᳫं᳘ साहस्रीम᳘सुरस्य मायामि᳘त्येतद᳘ग्ने मा᳘ हिंसीः परमेॗ व्योमन्नि᳘तीमे वै᳘ लोकाः᳘ परॗमं व्योमैषु᳘ लोके᳘ष्वेनम् मा᳘ हिंसीरि᳘त्येत᳘त्॥  
## २१
अ᳘थ दक्षिणॗतो ऽज᳘म्॥  
यो᳘ अग्नि᳘रग्नेरध्य᳘जायते᳘त्यग्निर्वा᳘ एॗषो ऽग्नेर᳘ध्यजायत शो᳘कात्पृथिव्या᳘ उ त᳘ वा दिवस्परी᳘ति यद्वै᳘ प्रजा᳘पतेः शो᳘काद᳘जायत त᳘द्दिव᳘श्च पृथिव्यै᳘ च शो᳘कादजायत ये᳘न प्रजा᳘ विश्व᳘कर्मा जजाने᳘ति वाग्वा᳘ अजो᳘ वाॗचो वै᳘ प्रजा᳘ विश्व᳘कर्मा जजान त᳘मग्ने हे᳘डः प᳘रि ते वृणक्त्वि᳘ति य᳘थैव य᳘जुस्त᳘था ब᳘न्धुः॥  
## २२
त᳘ एते᳘ पश᳘वः॥  
तान्ना᳘नोपद᳘धाति ना᳘ना सादयति ना᳘ना सू᳘ददोहसा᳘धिवदति ना᳘नाॗ ह्येते᳘ पश᳘वः॥  
## २३
अ᳘थ पुरुषशीर्ष᳘मभि᳘जुहोति॥  
आ᳘हुतिर्वै᳘ यज्ञः पु᳘रुषं त᳘त्पशूनां᳘ यज्ञि᳘यं करोति त᳘स्मात्पु᳘रुष एव᳘ पशूनां᳘ यजते॥  
## २४
य᳘द्वेॗवैनदभिजुहो᳘ति॥  
शीर्षंस्त᳘द्वीर्यं᳘ दधात्या᳘ज्येन जुहोति व᳘ज्रो वा आ᳘ज्यं वीर्यं᳘ वै व᳘ज्रो वीर्य᳘मेॗवास्मिन्नेत᳘द्दधाति स्वाहाकारे᳘ण वृ᳘षा वै᳘ स्वाहाकारो᳘ वीर्यं᳘ वै वृ᳘षा वीर्य᳘मेॗवास्मिन्नेत᳘द्दधाति प्रिष्टु᳘भा व᳘ज्रो वै᳘ त्रिष्टु᳘ब्वीर्यं᳘ वै व᳘ज्रो वीर्यं᳘ त्रिष्टु᳘ब्वीॗर्येणैॗवास्मिन्नेत᳘द्वीर्यं᳘ दधाति॥  
## २५
स वा᳘ अर्धर्च᳘मनुद्रु᳘त्य स्वा᳘हाकरोति॥  
अ᳘स्थि वा ऋ᳘गिदं त᳘छीर्षकपालं᳘ विहा᳘प्य य᳘दिद᳘मन्तरतः᳘ शीर्ष्णो᳘ वीर्यं᳘ त᳘दस्मिन्दधाति॥  
## २६
अथो᳘त्तरमर्धर्च᳘मनुद्रु᳘त्य स्वा᳘हाकरोति॥  
इदं त᳘छीर्षकपाल᳘ᳫं᳘ संधा᳘य य᳘दिद᳘मुप᳘रिष्टाछीर्ष्णो᳘ वीर्यं᳘ त᳘दस्मिन्दधाति॥  
## २७
चित्रं᳘ देवा᳘नामु᳘दगाद᳘नीकमि᳘ति॥  
असौ वा᳘ आदित्य᳘ एष पु᳘रुषस्त᳘देत᳘च्चित्रं᳘ देवा᳘नामु᳘देत्य᳘नीकं च᳘क्षुर्मित्र᳘स्य व᳘रुणस्याग्नेरि᳘त्युभ᳘येषाᳫं हैत᳘द्देवमनुष्या᳘णां च᳘क्षुरा᳘प्रा द्या᳘वापृथिवी᳘ अन्त᳘रिक्षमि᳘त्यु᳘द्यन्वा᳘ एष᳘ इमां᳘लोकाना᳘पूरयति सू᳘र्य आत्मा ज᳘गतस्तस्थु᳘षश्चे᳘त्येष ह्य᳘स्य स᳘र्वस्यात्मा य᳘च्च ज᳘गद्य᳘च्च ति᳘ष्ठति॥  
## २८
अ᳘थोत्सर्गैरु᳘पतिष्ठत॥  
एतद्वै᳘ य᳘त्रैता᳘न्प्रजा᳘पतिः पशूना᳘लिप्सत त᳘ आलिप्स्य᳘माना अशोचंस्ते᳘षामेतै᳘रुत्सर्गैः शु᳘चम् पाप्मा᳘नम᳘पाहंस्त᳘थैॗवैषामय᳘मेत᳘देतै᳘रुत्सर्गैः शु᳘चम् पाप्मा᳘नम᳘पहन्ति॥  
## २९
तद्धै᳘के॥  
यं᳘-यमेव᳘ पशु᳘मुपद᳘धति॥  
त᳘स्यातस्य शु᳘चमुत्सृजन्ति नेछु᳘चम् पाप्मा᳘नमभ्युपद᳘धामहा इ᳘ति ते᳘ ह ते शु᳘चम् पाप्मा᳘नमभ्यु᳘पदधति याᳫं हि पू᳘र्वस्य शु᳘चमुत्सृज᳘न्ति तामु᳘त्तरेण सहो᳘पदधति॥  
## ३०
विपरिक्रा᳘ममु है᳘क उ᳘पतिष्ठन्ते॥  
ऊर्ध्वां शु᳘चमु᳘त्सृजाम इ᳘ति ते᳘ ह ते शु᳘चम् पाप्मा᳘नमनू᳘द्यन्त्यूर्ध्वोॗ ह्येते᳘न क᳘र्मणैत्यूर्ध्वा᳘मु शु᳘चमु᳘त्सृजन्ति॥  
## ३१
बा᳘ह्येनैॗवाग्निमु᳘त्सृजेत्॥  
इमे वै᳘ लोका᳘ एॗषो ऽग्नि᳘रेभ्यस्त᳘ल्लोके᳘भ्यो बहिर्धा शु᳘चं दधाति बहिर्वेॗदीयं वै वे᳘दिरस्यै त᳘द्बहिर्धा शु᳘चं दधात्यु᳘दङ् ति᳘ष्ठन्नेत᳘स्याᳫं ह दिॗश्येते᳘ पश᳘वस्तद्य᳘त्रैते᳘ पश᳘वस्त᳘देॗवैष्वेतछु᳘चं दधाति॥  
## ३२
पु᳘रुषस्य प्रथममु᳘त्सृजति॥  
तᳫं हि᳘ प्रथम᳘मुपद᳘धातीमम् मा हिंसीर्द्विपा᳘दम् पशुमि᳘ति द्विपाद्वा᳘ एष᳘ पशुर्यत्पु᳘रुषस्तम् मा᳘ हिंसीरि᳘त्येत᳘त्सहस्राक्षो मे᳘धाय चीय᳘मान इ᳘ति हिरण्यशकलैर्वा᳘ एष᳘ सहस्राक्षो मे᳘धायेत्य᳘न्नाये᳘त्येत᳘न्मयु᳘म् पशुम् मे᳘धमग्ने जुषस्वे᳘ति किम्पुरुषो वै᳘ मयुः᳘ किम्पुरुष᳘मग्ने जुषस्वे᳘त्येतत्ते᳘न चिन्वान᳘स्तॗन्वो नि᳘षीदे᳘त्यात्मा वै᳘ तनूस्ते᳘न चिन्वान᳘ आत्मा᳘नᳫं स᳘ᳫं᳘स्कुरुष्वे᳘त्येत᳘न्मयुं᳘ ते शु᳘गृछतु यं᳘ द्विष्मस्तं᳘ ते शु᳘गृछत्वि᳘ति त᳘न्मयौ᳘ च शु᳘चं द᳘धाति यं᳘ च द्वे᳘ष्टि त᳘स्मिंश्च॥  
## ३३
अथा᳘श्वस्य॥  
इमम् मा हिंसीरे᳘कशफम् पशुमित्ये᳘कशफो वा᳘ एष᳘ पशुर्यद᳘श्वस्तम् मा हिंसीरि᳘त्येत᳘त्कनिक्रदं᳘ वाजि᳘नं वा᳘जिनेष्वि᳘ति कनिक्रदो वा᳘ एष᳘ वाॗज्यु वा᳘जिनेषु गौर᳘मारण्यम᳘नु ते दिशामी᳘ति त᳘दस्मै गौर᳘मारण्यम᳘नुदिशति ते᳘न चिन्वानस्तॗन्वो नि᳘षीदे᳘ति ते᳘न चिन्वान᳘ आत्मा᳘नᳫं स᳘ᳫं᳘स्कुरुष्वे᳘त्येत᳘द्गौरं᳘ ते शु᳘गृछतु यं᳘ द्विषमस्तं᳘ ते शु᳘गृछत्वि᳘ति त᳘द्गौरे᳘ च शु᳘चं द᳘धाति यं᳘ च द्वे᳘ष्टि त᳘स्मिंश्च॥  
## ३४
अ᳘थ गोः᳟॥  
इम᳘ᳫं᳘ साहस्रं᳘ शत᳘धारमु᳘त्ममि᳘ति साहस्रो वा᳘ एष᳘ शत᳘धार उत्सो यद्गौ᳘र्व्यच्य᳘मानᳫं सरिर᳘स्य म᳘ध्य इ᳘तीमे वै᳘ लोकाः᳘ सरिर᳘मुपजीव्य᳘मानमेषु᳘ लोकेष्वि᳘त्येत᳘द्वृतं दु᳘हानाम᳘दितिं ज᳘नाये᳘ति घृतं वा᳘ एषा᳘दितिर्ज᳘नाय दुहे᳘ ऽग्ने मा᳘ हिंसीः परमे व्योमन्नि᳘तीमे वै᳘ लोकाः᳘ परॗमं व्योमैषु᳘ लोके᳘ष्वेनम् मा᳘ हिंसीरि᳘त्येत᳘द्गवय᳘मारण्यम᳘नु ते दिशामी᳘ति त᳘दस्मै गवय᳘मारण्यम᳘नुदिशति ते᳘न चिन्वान᳘स्तॗन्वो नि᳘षीदे᳘ति ते᳘न चिन्वा᳘न आत्मा᳘नᳫं स᳘ᳫं᳘स्कुरुष्वे᳘त्येत᳘द्गवयं᳘ ते शु᳘गृछतु यं᳘ द्विषास्तं᳘ ते शु᳘गृछत्वि᳘ति त᳘द्गवये᳘ च शु᳘चं द᳘धाति यं᳘ च द्वे᳘ष्टि त᳘स्मिंश्च॥  
## ३५
अथा᳘वेः॥  
इम᳘मूर्णायुमि᳘त्यूर्णावलिमि᳘त्येतद्व᳘रुणस्य ना᳘भिमि᳘ति वारुणो ह्य᳘विस्त्व᳘चम् पशूनां᳘ द्विप᳘दां च᳘तुष्पदामि᳘त्युभ᳘येषाᳫं हैष᳘ पशूनां त्व᳘ग्द्विप᳘दां च च᳘तुष्पदां च त्व᳘ष्टुः प्रजा᳘नाम् प्रथमं᳘ जनि᳘त्रमि᳘त्येत᳘द्ध त्व᳘ष्टा प्रथमं᳘ रूपं वि᳘चकारा᳘ग्ने मा᳘ हिंसीः परमेॗ व्योमन्नि᳘तीमे वै᳘ लोकाः᳘ परॗमं व्योमैषु᳘ लोके᳘ष्वेनम् मा᳘ हिंसीरि᳘त्येतदु᳘ष्ट्रमारण्यम᳘नु ते दिशामी᳘ति त᳘दस्मा उ᳘ष्ट्रमारन्\यम᳘नुदिशति ते᳘न चिन्वान᳘स्तॗन्वो नि᳘षीदे᳘ति ते᳘न चिन्वान᳘ आत्मा᳘नᳫं स᳘ᳫं᳘स्कुरष्वे᳘त्येतदु᳘ष्ट्रं ते शु᳘गृछतु यं᳘ द्विष्मस्तं᳘ ते शु᳘गृछत्वि᳘ति तदु᳘ष्ट्रे च शु᳘चं द᳘धाति यं᳘ च द्वे᳘ष्टि त᳘स्मिंश्च॥  
## ३६
अ᳘थाज᳘स्य॥  
अजो ह्य᳘ग्नेर᳘जनिष्ट शो कादि᳘ति यद्वै᳘ प्रजा᳘पतेः शो᳘काद᳘जायत त᳘दग्नेः शो᳘कादजायत सो᳘ अपश्यज्जनिता᳘रम᳘ग्र इ᳘ति प्रजा᳘पतिर्वै जनिताॗ सो पश्यत्प्रजा᳘पतिम᳘ग्र इ᳘त्येतत्ते᳘न देवा᳘ देव᳘ताम᳘ग्र आयन्नि᳘ति वाग्वा᳘ अजो᳘ वाॗचो वै᳘ देवा᳘ देव᳘ताम᳘ग्रमायंस्ते᳘न रो᳘हमायन्नु᳘प मे᳘ध्यास इ᳘ति स्वर्गो वै᳘ लोको रो᳘हस्ते᳘न स्वर्गं᳘ लोक᳘मायुन्नु᳘प मे᳘ध्यास इ᳘त्येत᳘छरभ᳘मारण्यम᳘नु ते दिशामी᳘ति त᳘दस्मै शरभ᳘मारण्यम᳘नुदिशति ते᳘न चिन्वान᳘स्तॗन्वो नि᳘षीदे᳘ति ते᳘न चिन्वा᳘न आत्मा᳘नᳫं स᳘ᳫं᳘स्कुरुष्वे᳘त्येत᳘छरभं᳘ ते शु᳘गृछतु यं᳘ द्विष्मस्तं᳘ ते शु᳘गृछत्वि᳘ति त᳘छरभे᳘ च शु᳘चं द᳘धाति यं᳘ च द्वे᳘ष्टि त᳘स्मिंश्च॥  
## ३७
त᳘दाहुः॥  
यां वै त᳘त्प्रजा᳘पतिरेते᳘षाम् पशूनां शु᳘चम् पाप्मा᳘नमपा᳘हंस्त᳘ एते प᳘ञ्च पश᳘वो ऽभवंस्त᳘ एत उ᳘त्क्रान्तमेधा अमेध्या᳘ अयज्ञियास्ते᳘षाम् ब्राह्मणोॗ नाश्नीयात्ता᳘नेत᳘स्यां दिशि᳘ दधाति त᳘स्मादेत᳘स्यां दिशि᳘ पर्ज᳘न्यो न व᳘र्षुको य᳘त्रैते भ᳘वन्ति॥  
## ३८
प्रत्ये᳘त्याग्निमु᳘पतिष्ठते॥  
एतद्वा᳘ एतद᳘यथायथं करोति य᳘दग्नौ᳘ सामि᳘चिते बहिर्वेद्ये᳘ति त᳘स्मा एॗवैतन्नि᳘ह्नुते᳘ ऽहिंसाया आग्नेॗय्याग्न᳘य एॗवैतन्नि᳘ह्नुते गायत्र्या᳘ गायॗत्र्यो ऽग्निर्या᳘वानग्निर्या᳘वत्यस्य मा᳘त्रा ता᳘वतैॗवास्मा एतन्नि᳘ह्नुते ऽनिरुक्तया स᳘र्वं वा अ᳘निरुक्तᳫं स᳘र्वेणैॗवास्मा एतन्नि᳘ह्नुते य᳘विष्टवत्यैत᳘द्धास्य प्रियं धा᳘म यद्य᳘विष्ठ इ᳘ति यद्वै᳘ जात᳘ इदᳫं स᳘र्वम᳘युवत त᳘स्माद्य᳘विष्ठः॥  
## ३९
त्वं᳘ यविष्ठ दाशु᳘ष इ᳘ति॥  
य᳘जमानो वै᳘ दाश्वान्नृः᳘ पाही᳘ति मनुॗष्या वै न᳘रः शृणुधी गि᳘र इ᳘ति शृणु᳘ न इमाᳫं स्तु᳘तिमि᳘त्येतद्र᳘क्षा तोक᳘मुत त्मने᳘ति प्रजा वै᳘ तोकं र᳘क्ष प्रजां᳘ चात्मा᳘नं चेत्येत᳘त्॥  
## ४०
आरुॗह्याग्निं᳘ जघ᳘नेन स्वयमातृणा᳘म् परी᳘त्यापॗस्या उ᳘पदधाति॥  
आ᳘प एता य᳘दपॗस्या अ᳘थ वा᳘ एते᳘भ्यः पशु᳘भ्य आ᳘प उ᳘त्क्रान्ता भवन्ति तद्य᳘दपॗस्या उपद᳘धात्ये᳘ष्वेॗवैत᳘त्पशु᳘ष्वपो᳘ दधात्य᳘नन्तर्हिताः पशु᳘भ्य उ᳘पदधात्य᳘नन्तर्हितास्त᳘त्पशु᳘भ्यो ऽपो᳘ दधाति प᳘ञ्च-पञ्चो᳘पदधाति प᳘ञ्चॗ ह्येते᳘ पश᳘वः सर्व᳘त उ᳘पदधाति सर्व᳘त एॗवैष्वेत᳘दपो᳘ दधाति॥  
## ४१
तद्याः प᳘ञ्चदश पू᳘र्वाः॥  
ता᳘ अपॗस्या व᳘ज्रो वा आ᳘पो व᳘ज्रः पञ्चदशस्त᳘स्मांद्येना᳘पो यन्त्य᳘पैव त᳘त्र पाप्मा᳘नं घ्नन्ति व᳘ज्रो हैव तस्या᳘र्धस्य पाप्मा᳘नम᳘पहन्ति त᳘स्माद्व᳘र्षत्य᳘प्रावृतो व्रजेदय᳘म् मे व᳘ज्रः पाप्मा᳘नम᳘पहनदि᳘ति॥  
## ४२
अ᳘थ याः पञ्चो᳘त्तराः॥  
ता᳘श्छन्दॗस्याः पश᳘वो वै छ᳘न्दांस्य᳘न्नम् पशवो᳘ ऽन्नमु पशो᳘र्मांसम᳘थ वा᳘ एते᳘भ्यः पशु᳘भ्यो मांसान्यु᳘त्क्रान्तानि भवन्ति तद्य᳘च्छन्दॗस्या उपद᳘धात्येॗष्वेॗवैत᳘त्पशु᳘षु मांसा᳘नि दधात्य᳘नन्तर्हिताः पशु᳘भ्य उ᳘पदधात्य᳘नन्तर्हितानि त᳘त्पशु᳘भ्यो मांसा᳘नि दधात्य᳘न्तरा अपॗस्या भ᳘वन्ति बा᳘ह्याश्छन्दॗस्या अ᳘न्तरा ह्या᳘पो बा᳘ह्यानि मांसा᳘नि॥  
## ४३
त᳘दाहुः॥  
य᳘दिमा आ᳘प एता᳘नि मांसान्य᳘थ क्व᳘ त्वक्व्व᳘ लोमेत्य᳘न्नं वाव᳘ पशोस्त्वग᳘न्नं लो᳘म तद्य᳘च्छन्दॗस्या उपद᳘धातिॗ सैव᳘ पशोस्त्वक्तल्लोमा᳘थो या᳘न्यमू᳘न्युखा᳘यामजलोमा᳘नि ता᳘नि लो᳘मानि बा᳘ह्योखा भ᳘वत्य᳘न्तराणि पशुशीर्षा᳘णि बा᳘ह्यानि हि लो᳘मान्य᳘न्तर आत्मा यदी᳘तरेण यदी᳘तरेणे᳘ति ह स्माह शा᳘ण्डिल्यः स᳘र्वानेव᳘ वयं᳘ कृत्स्ना᳘न्पशून्त्स᳘ᳫं᳘स्कुर्म इ᳘ति॥  
## ४४
य᳘द्वेॗवाप᳘स्या अपद᳘धाति॥  
प्रजा᳘पतेर्वि᳘स्रस्तादा᳘प आयंस्ता᳘स्विता᳘स्वविशद्यद᳘विशत्त᳘स्माद्विंशतिस्ता᳘ अस्याङ्गु᳘लिभ्यो᳘ ऽध्यस्रवन्न᳘न्तो वा᳘ अङ्गुलयो ऽन्तत᳘ एॗवास्मात्ता आ᳘प आयन्॥  
## ४५
स यः स᳘ प्रजा᳘पतिर्व्य᳘स्रंसत॥  
अय᳘मेव सॗ यो ऽय᳘मग्नि᳘श्चीयते᳘ ऽथ या᳘ अस्मात्ता आ᳘प आ᳘यन्नेतास्ता᳘ अपॗस्यास्तद्य᳘देता᳘ उपद᳘धाति या᳘ एॗवास्मात्ता आ᳘प आ᳘यंस्ता᳘ अस्मिन्नेतत्प्र᳘तिदधाति त᳘स्मादेता᳘ अत्रो᳘पदधाति॥  
## ४६
अपां त्वे᳘मन्त्सादयामी᳘ति॥  
वायुर्वा᳘ अपामे᳘म यदा᳘ ह्येॗवैष᳘ इत᳘श्चेत᳘श्च वात्यथा᳘पो यन्ति वायौ ता᳘ᳫं᳘ सादयति॥  
## ४७
अपां त्वो᳘द्मन्त्सादयामी᳘ति॥  
ओ᳘षधयो वा᳘ अपामो᳘द्म य᳘त्र ह्या᳘प उन्द᳘न्त्यस्ति᳘ष्ठन्ति तदो᳘षधयो जायन्त ओ᳘षधिषु ता᳘ᳫं᳘ सादयति॥  
## ४८
अपां᳘ त्वा भ᳘स्मन्त्सादयामी᳘ति॥  
अभ्रं वा᳘ अपाम् भ᳘स्माभ्रे ता᳘ᳫं᳘ सादयति॥  
## ४९
अपां᳘ त्वा ज्यो᳘तिषि सादयामी᳘ति॥  
विद्युद्वा᳘ अपां ज्यो᳘तिर्विद्यु᳘ति ता᳘ᳫं᳘ सादयति॥  
## ५०
अपां त्वा᳘यने सादयामी᳘ति॥  
इयं वा᳘ अपाम᳘यनमस्याᳫं ह्या᳘पो य᳘न्त्यस्यां ता᳘ᳫं᳘ सादयति तद्या᳘ अस्यैते᳘भ्यो रूपे᳘भ्य आ᳘प आ᳘यंस्ता᳘ अस्मिन्नेतत्प्र᳘तिदधात्य᳘थो एता᳘न्येॗवास्मिन्नेत᳘द्रूपा᳘णि दधाति॥  
## ५१
अर्णवे᳘ त्वा स᳘दने सादयामी᳘ति॥  
प्राणो वा᳘ अर्णवः᳘ प्राणे ता᳘ᳫं᳘ सादयति॥  
## ५२
समुद्रे᳘ त्वा स᳘दने सादयामी᳘ति॥  
म᳘नो वै᳘ समुद्रा म᳘नसो वै᳘ समुद्रा᳘द्वाचा᳘भ्र्या देवा᳘स्त्रियीं विद्यां नि᳘रखनंस्त᳘देष श्लो᳘कोॗ ऽभ्युक्तो ये᳘ समुद्रा᳘न्निर᳘खनन्देवा᳘स्तीक्ष्णा᳘भिर᳘भ्रिभिः सुदेवो᳘ अद्य त᳘द्विद्याद्य᳘त्र निर्व᳘पणं दधुरि᳘ति म᳘नः समुद्रो वा᳘क्तीक्ष्णा᳘भ्रिस्त्रयी᳘ विद्या᳘ निर्व᳘पणमेत᳘देष श्लो᳘कोॗ ऽभ्युक्तो म᳘नसि ता᳘ᳫं᳘ सादयति॥  
## ५३
सरिरे᳘ त्वा स᳘दने सादयामी᳘ति॥  
वाग्वै᳘ सरिरं᳘ वाचि ता᳘ᳫं᳘ सादयति॥  
## ५४
अपां᳘ त्वा क्ष᳘ये सादयामी᳘ति॥  
च᳘क्षुर्वा᳘ अपां क्ष᳘यस्त᳘त्र हि᳘ सर्वॗदैवा᳘पः क्षिय᳘न्ति च᳘क्षुषि ता᳘ᳫं᳘ सादयति॥  
## ५५
अपां᳘ त्वा स᳘धिषि सादयामी᳘ति॥  
ओ᳘त्रं वा᳘ अपाᳫं स᳘धिः श्रो᳘त्रे ता᳘ᳫं᳘ सादयति तद्या᳘ अस्यैतेभ्यो रूपे᳘भ्यो आ᳘प आ᳘यंस्ता᳘ अस्मिन्नेतत्प्र᳘तिदधात्य᳘थो एता᳘न्येॗवास्मिन्नेत᳘द्रूपा᳘णि दधाति॥  
## ५६
अपां᳘ त्वा स᳘दने सादयामी᳘ति॥  
द्यौर्वा᳘ अपाᳫं स᳘दनं दिवि ह्या᳘पः सन्ना᳘ दिवि ता᳘ᳫं᳘ सादयति॥  
## ५७
अपां᳘ त्वा सध᳘स्थे सादयामी᳘ति अन्त᳘रिक्षं वा᳘ अपा᳘ᳫं᳘ सध᳘स्थमन्त᳘रिक्षे ता᳘ᳫं᳘ सादयति॥  
## ५८
अपां᳘ त्वा यो᳘नौ सादयामी᳘ति॥  
समुद्रो वा᳘ अपां यो᳘निः समुद्रे ता᳘ᳫं᳘ सादयति॥  
## ५९
अपां᳘ त्वा पु᳘रीषे सादयामी᳘ति॥  
सि᳘कता वा᳘ अपाम् पु᳘रीषᳫं सि᳘कतासु ता᳘ᳫं᳘ सादयति॥  
## ६०
अपां᳘ त्वा पा᳘थसि सादयामी᳘ति॥  
अ᳘न्नं वा᳘ अपाम् पाथो᳘ ऽन्ने ता᳘ᳫं᳘ सादयति तद्या᳘ अस्यैते᳘भ्यो रूपे᳘भ्य आप आ᳘यंस्ता᳘ अस्मिन्नेतत्प्र᳘तिदधात्य᳘थो एता᳘न्येॗवास्मिन्नेत᳘द्रूपा᳘णि दधाति॥  
## ६१
गायत्रे᳘ण त्वा छ᳘न्दसा सादयामि॥  
त्रै᳘ष्टुभेन त्वा छ᳘न्दसा सादयामि जा᳘गतेन त्वा छ᳘न्दसा सादयाम्या᳘नुष्टुभेन त्वा छ᳘न्दसा सादयामि पा᳘ङ्क्तेन त्वा छ᳘न्दमा सादयामी᳘ति तद्या᳘ अस्यैते᳘भ्यश्छ᳘न्दोभ्य आ᳘प आ᳘यंस्ता᳘ अस्मिन्नेतत्प्र᳘तिदधात्य᳘थो एता᳘न्येॗवास्मिन्नेतच्छ᳘न्दांसि दधाति॥  
## ६२
ता᳘ एता᳘ अङ्गु᳘लयः॥  
ताः᳟॥  
सर्व᳘त उ᳘पदधाति सर्व᳘तोॗ हीमा᳘ अङ्गु᳘लयो᳘ ऽन्तेषू᳘पदधात्य᳘न्तेषुॗ हीमा᳘ अङ्गु᳘लयश्चतुर्धो᳘पदधाति चतुर्धाॗ हीमा᳘ अङ्गु᳘लयः प᳘ञ्च-पञ्चो᳘पदधाति प᳘ञ्च-पञ्चॗ हीमा᳘ अङ्गु᳘लयो नानो᳘पदधाति ना᳘नाॗ हीमा᳘ अङ्गु᳘लयः सकृ᳘त्सकृत्सादयति समानं त᳘त्करोति त᳘स्मात्समान᳘सम्बन्धनाः॥  