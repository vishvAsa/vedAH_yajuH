12.01.1.01	अयं वै᳘ यज्ञोॗ योऽयं प᳘वते ॥      त᳘मेत᳘ऽईप्सन्ति ये᳘ संवत्सरा᳘य दी᳘क्षन्ते ते᳘षां गृह᳘पतिः प्रथमो᳘ दीक्षतेऽयं वै᳘ लोको᳘ गृह᳘पतिरस्मिन्वै᳘ लोक᳘इदᳫं स᳘र्वं प्र᳘तिष्ठितं गृह᳘पताऽउ वै स᳘सत्त्रिणः प्र᳘तिष्ठिताः प्रतिष्ठा᳘यामेॗवैत᳘त्प्रतिष्ठा᳘य दीक्षन्ते ॥    
12.01.1.02	अ᳘थ ब्रह्मा᳘णं दीक्षयति ।      चन्द्र᳘मा᳘ वै᳘ ब्रह्मा सो᳘मो वै᳘ चन्द्र᳘माः सौम्या ओ᳘षधय ओ᳘षधीस्त᳘दने᳘न लोके᳘न सं᳘दधाति त᳘स्मादेताव᳘᳘न्तरेणान्यो न᳘ दीक्षेत स य᳘द्वैताव᳘न्तरेणान्यो दी᳘क्षेतौ᳘षधीस्त᳘दने᳘न लोके᳘न ना᳘नाकुर्यादुछो᳘षुका ह स्युस्त᳘स्मादेताव᳘न्तरेणान्यो न᳘ दीक्षेत ॥  
12.01.1.03	अ᳘थोद्गाता᳘रं दीक्षयति ॥      पर्ज᳘न्यो वा᳘ऽउद्गाता᳘ पर्ज᳘न्यादु वै वृ᳘ष्टिर्जायते वृ᳘ष्टिं तदो᳘षधिभ्यः सं᳘दधाति त᳘स्मादेताव᳘न्तरेणान्यो न᳘ दीक्षेत स य᳘द्धैताव᳘न्तरेणान्यो दी᳘क्षेत वृ᳘ष्टिं तदो᳘षधिभिर्ना᳘नाकुर्याद᳘वर्षुको ह स्यात्त᳘स्मादेताव᳘न्तरेणान्यो न᳘ दीक्षेत ॥   
12.01.1.04	अ᳘थ हो᳘तारं दीक्षयति ॥      अग्निर्वै हो᳘ताधिदेवतं वा᳘गध्यात्मम᳘न्नं वृ᳘ष्टिरग्निं᳘ च तद्वा᳘चं चा᳘न्नेन सं᳘दधाति त᳘स्मादेतावन्तरेणान्यो न᳘ दीक्षेत स य᳘द्धैताव᳘न्तरेणान्यो दी᳘क्षेतग्निं च तद्वा᳘चं चा᳘न्नेन ना᳘नाकुर्यादशना᳘युका ह स्युस्त᳘स्मादेताव᳘न्तरेणान्यो न᳘ दीक्षेतैतां᳘श्चतु᳘रोऽध्वर्यु᳘र्दीक्षयति ॥  
12.01.1.05	अ᳘थाध्वर्युं᳘ प्रतिप्रस्थाता᳘ दीक्षयति ॥      म᳘नो वा᳘ऽअध्वर्युर्वाग्घो᳘ता म᳘नश्च तद्वा᳘चं च सं᳘दधाति त᳘स्मादेताव᳘न्तरेणान्यो न᳘ दीक्षेत स य᳘द्धैताव᳘न्तरेणान्यो दी᳘क्षेत म᳘नश्च तद्वा᳘चं च ना᳘नाकुर्या᳘त्प्रमा᳘युका ह स्युस्त᳘स्मादेताव᳘न्तरेणान्यो न᳘ दीक्षेत ॥  
12.01.1.06	अ᳘थ ब्रह्म᳘णे ब्राह्मणाछᳫंसि᳘नं दीक्षयति ॥      तᳫं हि सोऽन्व᳘थोद्गात्रे᳘ प्रस्तोता᳘रं दीक्षयति तᳫं हि सोऽन्व᳘थ हो᳘त्रे मैत्रावरुणं᳘ दीक्षयति तᳫं हि सो᳘ऽन्वेतां᳘श्चतु᳘रः प्रतिप्रस्थाता᳘ दीक्षयति ॥  
12.01.1.07	अथा᳘ध्वर्य᳘वे प्रतिप्रस्थाता᳘रं ने᳘ष्टा दीक्षयति ॥      तᳫं हि सो᳘ऽन्वेते᳘षां वै नवा᳘नां᳘ क्लृ᳘प्तिमन्वि᳘तरे कल्पन्ते न᳘व वै᳘ प्राणाः᳘ प्राणा᳘नेॗवैष्वेत᳘द्दधाति त᳘था स᳘र्वमा᳘युर्य᳘न्ति त᳘थो ह न᳘ पुरा᳘युषोऽस्मा᳘ल्लोकात्प्र᳘यन्ति ॥  
12.01.1.08	अ᳘थ ब्रह्म᳘णे पो᳘तारं दीक्षयति ॥      तᳫं हि सोऽन्व᳘थोद्गात्रे᳘ प्रतिहर्ता᳘रं दीक्षयति तᳫं हि सोऽन्व᳘थ हो᳘त्रेऽछावाकं᳘ दीक्षयति तᳫं हि सो᳘ऽन्वेतां᳘श्चतु᳘रो नेष्टा᳘ दीक्षयति ॥  
12.01.1.09	अथाध्वर्य᳘वे ने᳘ष्टारमुन्नेता᳘ दीक्षयति ॥      तᳫं हि सोऽन्व᳘थ ब्रह्म᳘णाऽआग्नीध्रं दीक्षयति तᳫं हि सोऽन्व᳘थोद्गात्रे᳘ सुब्रह्मण्यां᳘ दीक्षयति तᳫं हि सोऽन्व᳘थ हो᳘त्रे ग्रावस्तु᳘तं दीक्षयति तᳫं हि सो᳘ऽन्वेतां᳘श्चतु᳘र उन्नेता᳘ दीक्षयति ॥  
12.01.1.10	अ᳘थोन्नेता᳘रᳫं ॥      स्ना᳘तको वा ब्रह्मचारी᳘ वान्यो᳘ वा᳘दीक्षितो दीक्षयति न᳘ पूतः᳘ पा᳘वयेदितिॗ ह्याहुःॗ सैॗषानुपूर्वदीक्षा स य᳘त्र हैवं᳘ विद्वा᳘ᳫं᳘सो दी᳘क्षन्ते दीक्षमाणा हैव ते᳘ यज्ञं᳘ कल्पयन्ति यज्ञ᳘स्य क्लृप्तिम᳘नु सत्त्रि᳘णां योगक्षेमः᳘ कल्पते सत्त्रि᳘णां योगक्षेम᳘स्य क्लृप्तिमन्व᳘पि तस्या᳘र्धस्य योगक्षेमः᳘ कल्पते य᳘स्मिन्न᳘र्धे य᳘जन्ते ॥  
12.01.1.11	ते᳘षां᳘ वा᳘ऽउन्नेॗतोत्तमो दी᳘क्षते ॥      प्रथॗमोऽवभृथा᳘दुदायता᳘मुदै᳘ति प्राणो वा᳘ऽउन्नेता᳘ प्राण᳘मेॗवैष्वेत᳘दुभय᳘तो दधाति त᳘था स᳘र्वमा᳘युर्यन्ति त᳘थो ह न᳘ पुरा᳘युषोऽस्मा᳘ल्लोकात्प्र᳘यन्तिॗ सैॗषानुपूर्वदीक्षा᳘ स य᳘त्र हैवं᳘ विद्वा᳘ᳫं᳘सो दी᳘क्षेरंस्त᳘देव᳘ दीक्षेत ॥१॥     
12.01.2.01	श्रद्धा᳘या वै᳘ देवाः᳘ ॥      दीक्षां नि᳘रमिमता᳘दित्यै प्रायणी᳘यᳫं सो᳘मात्क्रयं वि᳘ष्णोरातिथ्य᳘मादित्या᳘त्प्रव᳘र्ग्यᳫं स्वधा᳘या उपस᳘दोऽग्नीषो᳘माभ्यामुपवसथ᳘मस्मा᳘ल्लोका᳘त्प्रायणी᳘यमतिरा᳘त्र᳘ᳫं᳘ ॥  
12.01.2.02	संवत्सरा᳘च्चतुर्विशम᳘हः ॥      ब्र᳘ह्मणोऽभिप्लवं᳘ क्षत्रात्पृ᳘ष्ठ्यमग्ने᳘रभिज्ञि᳘तमद्भ्यः स्व᳘रसाम्न आदित्या᳘द्विषुव᳘न्तमुक्ताः स्व᳘रसामान इ᳘न्द्राद्विश्वजि᳘तमुक्तौ᳘ पृष्ठ्याभिप्लवौ᳘ मित्राव᳘रुणाभ्यां गोऽआयु᳘षी वि᳘श्वेभ्यो देवे᳘भ्यो दशरात्रं᳘ दिग्भ्यो दा᳘शरात्रिकं पृ᳘ष्ठ्यᳫं षडह᳘मेभ्यो᳘ लोके᳘भ्यश्छन्दोमा᳘न् ॥  
12.01.2.03	संवत्सरा᳘द्दशमम᳘हः ॥      प्रजा᳘पतेर्महा᳘व्रत᳘ᳫं᳘ स्वर्गा᳘ल्लोका᳘दुदयनी᳘यमतिरात्रं त᳘देत᳘त्संवत्सर᳘स्य ज᳘न्म स यो हैव᳘मेत᳘त्संवत्सर᳘स्य ज᳘न्म वेदा᳘ हास्माच्छ्रे᳘यान्जायते सा᳘त्मा भवति संवत्सरो᳘ भवति संवत्सरो᳘ भूत्वा᳘ देवान᳘प्येति ॥२॥     
12.01.3.01	यद्वै दी᳘क्षन्ते ॥      अग्नावि᳘ष्णूऽएव᳘ देव᳘ते य᳘जन्तेऽग्नावि᳘ष्णू देव᳘ते भवन्त्यग्नावि᳘ष्ण्वोः सा᳘युज्यᳫं सलोक᳘तां जयन्ति ॥  
12.01.3.02	अ᳘थ य᳘त्प्रायणी᳘येन य᳘जन्ते ॥      अ᳘दितिमेव᳘ देव᳘तां य᳘जन्ते᳘ऽदितिर्देव᳘ता भवन्त्य᳘दितेः सा᳘युज्यᳫं सलोक᳘तां जयन्ति ॥
12.01.3.03	अ᳘थ य᳘त्क्रये᳘ण च᳘रन्ति ॥      सो᳘ममेव᳘ देव᳘तां य᳘जन्ते सो᳘मो देव᳘ता भवन्ति सो᳘मस्य सा᳘युज्यᳫं सलोक᳘तां जयन्ति ॥
12.01.3.04	अ᳘थ य᳘दातिथ्ये᳘न य᳘जन्ते ॥      वि᳘ष्णुमेव᳘ देव᳘तां य᳘जन्ते वि᳘ष्णुर्देव᳘ता भवन्ति वि᳘ष्णोः सा᳘युज्यᳫं सलोक᳘तां जयन्ति ॥
12.01.3.05	अ᳘थ य᳘त्प्रव᳘र्ग्येण य᳘जन्ते ॥      आदित्य᳘मेव᳘ देव᳘तां य᳘जन्तऽआदित्यो᳘ देव᳘ता भवन्त्यादित्य᳘स्य सा᳘युज्यᳫं सलोक᳘तां जयन्ति ॥ 
12.01.3.06	अ᳘थ य᳘दुपस᳘द उपय᳘न्ति ॥      एता᳘ एव᳘ देव᳘ता य᳘जन्ते या᳘ एता᳘ उपस᳘त्स्वेता᳘ देव᳘ता भवन्त्येता᳘सां देव᳘तानाᳫं सा᳘युज्यᳫं सलोक᳘तां जयन्ति ॥
12.01.3.07	अ᳘थ य᳘दग्नीषोमी᳘येण पशु᳘ना य᳘जन्ते ॥      अग्नीषो᳘मावेव᳘ देव᳘ते य᳘जन्तेऽग्नीषो᳘मौ देव᳘ते भवन्त्यग्नीषो᳘मयोः सा᳘युज्यᳫं सलोक᳘तां जयन्ति ॥
12.01.3.08	अ᳘थ य᳘त्प्रायणी᳘यमतिरात्र᳘मुपय᳘न्ति ॥      अहोरात्रे᳘ऽएव᳘ देव᳘ते य᳘जन्तेऽहोरात्रे᳘ देव᳘ते भवन्त्यहोरात्रयोः सा᳘युज्यᳫं सलोक᳘तां जयन्ति ॥
12.01.3.09	अ᳘थ य᳘च्चतुर्विᳫंशम᳘हरुपय᳘न्ति संवत्सर᳘मेव᳘ देव᳘तां य᳘जन्ते संवत्सरो᳘ देव᳘ता भवन्ति संवत्सर᳘स्य सा᳘युज्यᳫं सलोक᳘तां जयन्ति ॥
12.01.3.10	अ᳘थ य᳘दभिप्लवᳫं षडह᳘मुपय᳘न्ति ॥      अर्धमासां᳘श्च मा᳘सांश्च देव᳘ता य᳘जन्तेऽर्धमासा᳘श्च मा᳘साश्च देव᳘ता भवन्त्यर्धमासा᳘नां च मा᳘सानां च सा᳘युज्यᳫं सलोक᳘तां जयन्ति ॥      
12.01.3.11	अ᳘थ यत्पृ᳘ष्ठ्यᳫं षडह᳘मुपय᳘न्ति ॥      ऋतू᳘नेव᳘ देव᳘ता य᳘जन्तऽऋत᳘वो देव᳘ता भवन्त्यृतूनाᳫं सा᳘युज्यᳫं सलोक᳘तां जयन्ति ॥
12.01.3.12	अ᳘थ य᳘दभिजि᳘तमुपय᳘न्ति ॥      अग्नि᳘मेव᳘ देव᳘तां य᳘जन्तेऽग्निर्देव᳘ता भवन्त्यग्नेः सा᳘युज्यᳫं सलोक᳘तां जयन्ति ॥
12.01.3.13	अ᳘थ यत्स्व᳘रसाम्न उपय᳘न्ति ॥      अप᳘ एव᳘ देव᳘तां य᳘जन्तऽआपो देव᳘ता भवन्त्यपाᳫं सा᳘युज्यᳫं सलोक᳘तां जयन्ति ॥
12.01.3.14	अ᳘थ य᳘द्विषुव᳘न्तम्पय᳘न्ति ॥      आदित्य᳘मेव᳘ देव᳘तां य᳘जन्तऽआदित्यो᳘ देव᳘ता भवन्त्यादित्य᳘स्य सा᳘युज्यᳫं सलोक᳘तां जयन्त्युक्ताः स्व᳘रसामानः ॥  
12.01.3.15	अ᳘थ य᳘द्विश्वजि᳘तमुपय᳟न्ति ॥      इ᳘न्द्रमेव᳘ देव᳘तां य᳘जन्तऽइ᳘न्द्रो देव᳘ता भवन्ती᳘न्द्रस्य सा᳘युज्यᳫं सलोक᳘तां जयन्त्युक्तौ᳘ पृष्ठ्याभिप्लवौ᳟ ॥ 
12.01.3.16	अ᳘थ य᳘द्गोऽआयु᳘षी उपय᳘न्ति ॥      मित्राव᳘रुणावेव᳘ देव᳘ते य᳘जन्ते मित्राव᳘रुणौ देव᳘ते भवन्ति मित्राव᳘रुणयोः सा᳘युज्यᳫं सलोक᳘तां जयन्ति ॥  
12.01.3.17	अ᳘थ य᳘द्दशरात्र᳘मुपय᳘न्ति ॥      वि᳘श्वानेव᳘ देवा᳘न्देव᳘तां य᳘जन्ते वि᳘श्वे देवा᳘ देव᳘ता भवन्ति वि᳘श्वेषां देवा᳘नाᳫं सा᳘युज्यᳫं सलोक᳘तां जयन्ति ॥
12.01.3.18	अ᳘थ य᳘द्दा᳘शरात्रिकं पृ᳘ष्ठ्यᳫं षडह᳘मुपय᳘न्ति ॥      दि᳘श एव᳘ देव᳘ता य᳘जन्ते दि᳘शो देव᳘ता भवन्ति दिशाᳫं सा᳘युज्यᳫं सलोक᳘तां जयन्ति ॥
12.01.3.19	अ᳘थ य᳘च्छन्दोमा᳘नुपय᳘न्ति ॥      इमा᳘नेव᳘ लोका᳘न्देव᳘ता य᳘जन्तऽइमे᳘ लोका᳘ देव᳘ता भवन्त्येषां᳘ लोका᳘नाᳫं सा᳘युज्यᳫं सलोक᳘तां जयन्ति ॥  
12.01.3.20	अ᳘थ य᳘द्दशममहरुपय᳘न्ति ॥      संवत्सर᳘मेव᳘ देव᳘तां य᳘जन्ते संवत्सरो᳘ देव᳘ता भवन्ति संवत्सर᳘स्य सा᳘युज्यᳫं सलोक᳘तां जयन्ति ॥
12.01.3.21	अ᳘थ य᳘न्महाव्रत᳘मुपय᳘न्ति ॥      प्रजा᳘पतिमेव᳘ देव᳘तां य᳘जन्ते प्रजा᳘पतिर्देव᳘ता भवन्ति प्रजा᳘पतेः सा᳘युज्यᳫं सलोक᳘तां जयन्ति ॥
12.01.3.22	अ᳘थ य᳘दुदयनी᳘यमतिरात्र᳘मुपय᳘न्ति ॥      संवत्सर᳘मेव त᳘दाप्त्वा᳘ स्वर्गे᳘ लोके प्र᳘तितिष्ठन्ति तान्य᳘दि पृछे᳘युः का᳘मद्य᳘ देव᳘तां य᳘जध्वे का᳘ देव᳘ता स्थ क᳘स्यां देव᳘तायां वसथेत्य᳘त एॗवैकतमां᳘ ब्रूयुर्य᳘स्यै तु᳘ ने᳘दिष्ठᳫं स्यु᳘रेते᳘ ह वै᳘ सति स᳘द एते हि᳘ सती᳘षु देव᳘तासु सी᳘दन्तो य᳘न्ति सत्त्रस᳘दो हैवे᳘तरे स यो᳘ हैवं᳘ विदु᳘षां दीक्षिता᳘नां पा᳘पकᳫं सत्त्रे᳘ कीर्त᳘येदेते᳘भ्यस्त्वा देव᳘ताभ्य आ᳘वृश्चाम इ᳘त्येनं ब्रूयुः स पा᳘पीयान्भवति श्रे᳘याᳫंस आत्म᳘ना ॥  
12.01.3.23	स᳘ एष᳘ संवत्सरस्त्रि᳘महाव्रतः ॥      चतुर्विᳫंशे᳘ महाव्रतं᳘ विषुव᳘ति महाव्रतं᳘ महाव्रत᳘ऽएव᳘ महाव्रतं त᳘ᳫं᳘ ह स्मैतं पू᳘र्वऽउ᳘पयन्ति त्रि᳘महाव्रतं ते᳘ तेजस्वि᳘न आसुः सत्यवादि᳘नः स᳘ᳫं᳘शितव्रता अ᳘थ य᳘ऽउ हैनम᳘प्येत᳘र्हि त᳘थोपेयुर्य᳘थामपात्र᳘मुदकऽआ᳘सिक्ते विम्रित्ये᳘देव᳘ᳫं᳘ हैव ते वि᳘म्रित्येयुरुपर्यु᳘पयन्ति त᳘देषाᳫं सत्ये᳘न श्र᳘मेण त᳘पसा श्रद्ध᳘या यज्ञेना᳘हुतिभिर᳘वरुद्धं भवति ॥३॥
12.01.4.01	पु᳘रुषो वै᳘ संवत्सरः᳟ ॥    त᳘स्य पा᳘दावेव᳘ प्रायणी᳘योऽतिरात्रः पा᳘दाभ्याᳫं हि᳘ प्रय᳘न्ति त᳘योर्य᳘छुक्लं तद᳘ह्नो रूपं य᳘त्कृष्णं तद्रा᳘त्रेर्नखा᳘न्येॗवौषधिवनस्पतीना᳘ᳫं᳘ रूप᳘मूरू᳘ चतुर्विᳫंशम᳘हरु᳘रोऽभिप्लवः᳘ पृष्ठं पृ᳘ष्ठ्यः ॥  
12.01.4.02	अय᳘मेव द᳘क्षिणो बाहु᳘रभिजि᳘त् ॥      इम᳘ऽएव द᳘क्षिणे त्र᳘यः प्राणाः स्व᳘रसामानो मूर्धा᳘ विषुवा᳘निम᳘ऽएवो᳘त्तरे त्र᳘यः प्राणाः स्व᳘रसामानः ॥  
12.01.4.03	अय᳘मेवो᳘त्तरो बाहु᳘र्विश्वजि᳘त् ॥      उक्तौ᳘ पृष्ठ्याभिप्लवौ याव᳘वाञ्चौ प्राणौ ते᳘ गोऽआयु᳘षीऽअ᳘ङ्गानि दशरात्रो मु᳘खं महाव्रतᳫं ह᳘स्तावेॗवोदयनी᳘योऽतिरात्रो ह᳘स्ताभ्याॗᳫंॗ ह्युद्य᳘न्ति त᳘योर्य᳘छुक्लं तद᳘ह्नो रूपं य᳘त्कृष्णं तद्रा᳘त्रेर्नखा᳘न्येव न᳘क्षत्राणाᳫं रूपᳫं स᳘ एष᳘ संवत्सॗरोऽध्यात्मं प्र᳘तिष्ठितः स यो᳘ हैव᳘मेत᳘ᳫं᳘ संवत्सर᳘मध्यात्मं प्र᳘तिष्ठितं वे᳘द प्र᳘तितिष्ठति प्रज᳘या पशु᳘भिरस्मिं᳘लोॗकेऽमृतत्वे᳘नामु᳘ष्मिन् ॥४॥ प्रथमोऽध्यायः [७५]॥ 
12.02.1.01	समुद्रं वा᳘ऽएते प्र᳘तरन्ति ॥      ये᳘ संवत्सरा᳘य दीक्षन्ते त᳘स्य तीर्थ᳘मेव᳘ प्रायणी᳘योऽतिरा᳘त्रस्ती᳘र्थेन हि᳘ प्रस्ना᳘न्ति तद्य᳘त्प्रायणी᳘यमतिरात्र᳘मुपय᳘न्ति य᳘था तीर्थे᳘न समुद्रं᳘ प्रस्नायु᳘स्तादृक्त᳘त् ॥  
12.02.1.02	गाध᳘मेव᳘ प्रतिष्ठा᳘ चतुर्विᳫंश᳘म᳘हः ॥      य᳘थोपपक्षदघ्नं᳘ वा कण्ठदघ्नं᳘ वा य᳘तो विश्र᳘म्य प्रस्ना᳘न्ति प्रस्ने᳘योऽभिप्लवः᳘ प्रस्ने᳘यः पृ᳘ष्ठ्यः ॥  
12.02.1.03	गाध᳘मेव᳘ प्रतिॗष्ठाभिजि᳟त् ॥      य᳘थोपपक्षदघ्नं᳘ वा कण्ठदघ्नं᳘ वा य᳘तो विश्र᳘म्योत्क्रा᳘मन्त्यूरुदघ्न᳘ एव᳘ प्रथमः स्व᳘रसामा जानुदघ्नो᳘ द्विती᳘यः कुल्फदघ्न᳘स्तृती᳘यो द्वीपः᳘ प्रतिष्ठा᳘ विषुवा᳘न्कुल्फदघ्न᳘ एव᳘ प्रथॗमोऽर्वा᳘क्सामा जानुदघ्नो᳘ द्विती᳘य ऊरुदघ्न᳘स्तृती᳘यः ॥  
12.02.1.04	गाध᳘मेव᳘ प्रतिष्ठा᳘ विश्वजि᳟त् ॥      य᳘थोपपक्षदघ्नं᳘ वा कण्ठदघ्नं᳘ वा य᳘तो विश्र᳘म्य प्रस्ना᳘न्ति प्रस्ने᳘यः पृ᳘ष्ठ्यः प्रस्ने᳘योऽभिप्लवः᳘ प्रस्ने᳘ये गोऽआयु᳘षी प्रस्ने᳘यो दशरा᳘त्रः ॥  
12.02.1.05	गाध᳘मेव᳘ प्रतिष्ठा᳘ महाव्रत᳟म् ॥      य᳘थोपपक्षदघ्नं᳘ वा कण्ठदघ्नं᳘ वा य᳘तो विश्र᳘म्योत्स्ना᳘न्ति तीर्थ᳘मेॗवोदयनी᳘योऽतिरात्र᳘स्तीर्थे᳘नॗ ह्युत्स्ना᳘न्ति तद्य᳘दुदयनी᳘यमतिरात्र᳘मुपय᳘न्ति य᳘था तीर्थे᳘न समुद्रं᳘ प्रस्ना᳘य तीर्थे᳘नोत्स्नायु᳘स्तादृ᳘क्त᳟त् ॥  
12.02.1.06	त᳘दाहुः ॥      क᳘ति संवत्सर᳘स्यातिरात्राः क᳘त्यग्निष्टोमाः क᳘त्युॗक्थ्याः क᳘ति षोडशिनः क᳘ति षडहा इ᳘ति द्वा᳘वतिरात्रौ ष᳘ट्शतमग्निष्टो᳘मा द्वे᳘ चत्वा᳘रिᳫंशे शते᳘ऽउॗक्थ्याना᳘मिति नु य᳘ऽउॗक्थ्यान्त्स्व᳘रसाम्न उपय᳟न्ति ॥  
12.02.1.07	अ᳘थॗ येऽग्निष्टोमा᳟न् ॥      द्वा᳘दशशतमग्निष्टोमा द्वे᳘ चतुस्त्रिᳫंशे᳘ शते᳘ऽउॗक्थ्यानां द्वा᳘दश षोडशि᳘नः षष्टिः᳘ षडहा इ᳘ति नु᳘ संवत्सरस्या᳘प्तिः ॥  
12.02.1.08	द्वा᳘दश वै मा᳘साः संवत्सर᳘स्य ॥      ते᳘षामेतत्ते᳘ज इन्द्रियं य᳘त्पृष्ठा᳘नि तद्य᳘न्मासि᳘-मासि पृष्ठा᳘न्युपय᳘न्ति मासश᳘ एव त᳘त्संवत्सर᳘स्य ते᳘ज आप्नुवन्त्य᳘थ कथं᳘ त्रयोदश᳘स्य मा᳘सस्य ते᳘ज आप्नुवन्ती᳘त्युप᳘रिष्ठाद्विषुव᳘तो विश्वजि᳘तᳫं स᳘र्वपृष्ठमग्निष्टोममु᳘पयन्त्येव᳘मु त्रयोदश᳘स्य मा᳘सस्य ते᳘ज आ᳘प्नुवन्ति ॥  
12.02.1.09	एत᳘द्ध स्म वै त᳘द्विद्वा᳘नाह ॥      श्वेत᳘केतुरारुणेयः᳘ संवत्सरा᳘य न्वा᳘ऽअहं᳘ दीक्षिष्यऽइ᳘ति त᳘ᳫं᳘ ह पिॗतोपे᳘क्ष्योवाच वे᳘त्थॗ न्वायुष्मन्त्संवत्सर᳘स्य गाधप्रतिष्ठा इ᳘ति वेदे᳘ति होवाचैत᳘द्ध त᳘द्विद्वा᳘नुवाच ॥ ५ [२.१.] ॥ 
12.02.2.01	त᳘दाहुः ॥      क᳘स्मादुभय᳘तोज्योतिषोऽभिप्लवा भ᳘वन्त्यन्य᳘तोज्योतिः पृ᳘ष्ठ्य इ᳘तीमे वै᳘ लोका᳘ अभिप्लवा᳘ उभय᳘तोज्योतिषो वा᳘ऽइमे᳘ लोका᳘ अग्नि᳘नेत᳘ आदित्ये᳘नामु᳘त ऋत᳘वः पृ᳘ष्ठ्योऽन्य᳘तोज्योतिषो वा᳘ऽऋत᳘व एष᳘ एषां ज्यो᳘तिर्य᳘ एष त᳘पति ॥  
12.02.2.02	देवचक्रे᳘ वा᳘ऽएते᳘ पृष्ठ्यप्रतिष्ठिते᳟ ॥      य᳘जमानस्य पाप्मा᳘नं तृᳫंहतो प᳘रिप्लवेते स यो᳘ हैवं᳘ विदु᳘षां दीक्षिता᳘नां पा᳘पकᳫं सत्त्रे᳘ कीर्त᳘यत्येते᳘ हास्य देवचक्रे शि᳘रश्छिन्त्तो दशरात्र᳘ उद्धिः᳘ पृष्ठ्याभिप्लवौ᳘ चक्रे᳟ ॥  
12.02.2.03	त᳘दाहुः ॥      य᳘त्समे᳘ऽएव᳘ चक्रे भ᳘वतो᳘ऽथैते वि᳘षमा स्तो᳘माः कथ᳘मस्यैते᳘ समा स्तो᳘मा-स्तोमा उ᳘पेता भवन्ती᳘ति य᳘देव ष᳘डन्यान्य᳘हानि ष᳘डन्या᳘नि तेने᳘ति ब्रूयात् ॥  
12.02.2.04	पृष्ठ्याभिप्लवौ त᳘न्त्रे कुर्वीते᳘ति ह स्माह पै᳘ङ्ग्यः ॥      त᳘यो स्तोत्रा᳘णि च शस्त्रा᳘णि च सं᳘चारयेदि᳘ति स य᳘त्संचार᳘यति त᳘स्मादिमे᳘ प्राणा ना᳘ना स᳘न्त ए᳘कोतयः समान᳘मूति᳘मनुसं᳘चरन्त्य᳘थ यन्न᳘ संचार᳘येत्प्रमा᳘युको य᳘जमानः स्यादेष᳘ ह वै᳘ प्रमा᳘युकोॗ योऽन्धो᳘ वा बधिरो᳘ वा ॥  
12.02.2.05	न᳘वाग्निष्टोमा᳘ मासि स᳘म्पद्यन्ते ॥      न᳘व वै᳘ प्राणाः᳘ प्राणा᳘नेॗवैष्वेत᳘द्दधाति त᳘था स᳘र्वमा᳘युर्यन्ति त᳘थो ह न᳘ पुरा᳘युषोऽस्मा᳘ल्लोकात्प्र᳘यन्ति ॥  
12.02.2.06	ए᳘कविᳫंशतिरुॗक्थ्याः ॥      द्वा᳘दश वै मा᳘साः संवत्सर᳘स्य प᳘ञ्चऽर्त᳘वस्त्र᳘यो लोकास्त᳘द्विᳫंशति᳘रेष᳘ एॗवैकविᳫंशो य᳘ एष त᳘पत्येता᳘मभिसम्प᳘दᳫं स᳘ एत᳘या सम्प᳘दा मासि᳘-मासि स्वर्गं᳘ लोकᳫं रो᳘हति मासशः᳘ स्वर्गं᳘ लोकᳫं स᳘मश्नुतऽएकविᳫंशं᳘ च स्तो᳘मं बृहतीं᳘ च छ᳘न्दः ॥  
12.02.2.07	च᳘तुस्त्रिᳫंशदग्निष्टोमा᳘ मासि स᳘म्पद्यन्ते ॥      त्र᳘यस्त्रिᳫंशद्वै᳘ देवाः᳘ प्रजा᳘पतिश्चतुस्त्रिᳫंशः स᳘र्वासां देव᳘तानामा᳘प्त्याऽए᳘क उॗक्थ्यः षोडशि᳘मान᳘न्नं वा᳘ऽउॗक्थ्यो वीॗर्यᳫं षोड᳟᳟शी ॥  
12.02.2.08	एते᳘न वै᳘ देवाः᳘ ॥      वीॗर्येणा᳘न्नेन स᳘र्वान्का᳘मानाप्नुवन्त्स᳘र्वान्का᳘मानाश्नुवत त᳘थोऽएॗवैष᳘ एते᳘न वीॗर्येणा᳘न्नेन स᳘र्वान्का᳘मानाप्नोति स᳘र्वान्का᳘मानश्नुते त᳘स्मात्पृष्ठ्याभिप्लवाऽउ᳘पैॗवेयात्संवत्सरा᳘य दीक्षित᳘ एत᳘स्मै का᳘माय ॥  
12.02.2.09	अ᳘थादित्या᳘श्च ह वाऽअ᳘ङ्गिरसश्च ॥      उभ᳘ये प्राजापत्या᳘ अस्पर्द्धन्त वयं पू᳘र्वे स्वर्गं᳘ लोक᳘मेष्यामो वयं पू᳘र्वऽइ᳘ति ॥  
12.02.2.10	त᳘ऽआदित्याः᳘ ॥      चतु᳘र्भि स्तो᳘मैश्चतु᳘र्भिः पृष्ठै᳘र्लघु᳘भिः सा᳘मभिः स्वर्गं᳘ लोक᳘मॗभ्यप्लवन्त य᳘दभ्य᳘प्लवन्त त᳘स्मादभिप्लवाः᳘ ॥  
12.02.2.11	अन्व᳘ञ्च-इवा᳘ङ्गिरसः ॥      स᳘र्वै स्तो᳘मैः स᳘र्वैः पृष्ठै᳘र्गुरु᳘भिः सा᳘मभि स्वर्गं᳘ लोक᳘मस्पृशन्यद᳘स्पृशंस्त᳘स्मात्पृ᳘ष्ठ्यः ॥  
12.02.2.12	अभिप्लवः᳘ षडहः᳟ ॥      ष᳘ड्ढ्य᳘हानि भ᳘वन्त्यभिप्लवः᳘ पञ्चाहः प᳘ञ्च ह्य᳘हानि भ᳘वन्ति यॗद्ध्येव᳘ प्रथमम᳘हस्त᳘दुत्तम᳘मभिप्लव᳘श्चतुरह᳘श्चत्वा᳘रो हि स्तो᳘मा भ᳘वन्ति त्रिवृ᳘त्पञ्चदशः᳘ सप्तदश᳘ एकविᳫंश इ᳘त्यभिप्लव᳘स्त्र्यहॗस्त्र्यावृद्धि ज्यो᳘तिर्गौरा᳘युरभिप्लवो᳘ द्व्यहो द्वेॗ ह्येव सा᳘मनी भ᳘वतो बृहद्रथन्तरे᳘ऽएॗवाभिप्लव᳘ एकाह᳘ एकाह᳘स्यो हि स्तो᳘मैस्ताय᳘ते चतुर्णा᳘मुॗक्थ्यानां द्वा᳘दश स्तोत्रा᳘णि द्वा᳘दश शस्त्राण्य᳘तियन्ति स᳘ सप्तॗमोऽग्निष्टोम᳘ एव᳘मु सॗप्ताग्निष्टोमाः स᳘म्पद्यन्ते ॥  
12.02.2.13	प्रो᳘तिर्ह कौशा᳘म्बेयः᳟ ॥      कौ᳘सुरुबिन्दिरुद्दा᳘लकऽआ᳘रुणौ ब्रह्मच᳘र्यमुवास त᳘ᳫं᳘ हाचाॗर्यः पप्रछ कु᳘मार क᳘ति ते पिता᳘ संवत्सरस्या᳘हान्यमन्यते᳘ति ॥ शतम् ६०००॥ ॥
12.02.2.14	दशे᳘ति होवा᳘च ॥      द᳘श वाऽइ᳘ति होवाच द᳘शाक्षरा विरा᳘ड्वैराजो᳘ यज्ञः᳟ ॥  
12.02.2.15	क᳘तिॗ त्वेवे᳘ति ॥      नवे᳘ति होवाच न᳘व वाऽइ᳘ति होवाच न᳘व वै᳘ प्राणाः᳘ प्राणै᳘रु यज्ञ᳘स्तायते ॥  
12.02.2.16	क᳘तिॗ त्वेवे᳘ति ॥      अष्टे᳘ति होवाचाष्टौ वाऽइ᳘ति होवाचाष्टा᳘क्षरा गायत्री᳘ गायत्रो᳘ यज्ञः᳟ ॥  
12.02.2.17	क᳘तिॗ त्वेवे᳘ति ॥      सप्ते᳘ति होवाच सप्त वाऽइ᳘ति होवाच सप्त छ᳘न्दाᳫंसि चतुरुत्तरा᳘णि छ᳘न्दोभिरु यज्ञ᳘स्ता᳘यते ॥  
12.02.2.18	क᳘तिॗ त्वेवे᳘ति ॥      षडि᳘ति होवाच षड्वाऽइ᳘ति होवाच ष᳘डृत᳘वः संवत्सरः᳘ संवत्सरो᳘ यज्ञः᳘ समान᳘मेतद᳘हर्य᳘त्प्रायणीयोदयनीयौ᳟ ॥  
12.02.2.19	क᳘तिॗ त्वेवे᳘ति ॥      पञ्चे᳘ति होवाच प᳘ञ्च वाऽइ᳘ति होवाच पा᳘ङ्क्तो यज्ञः पा᳘ङ्क्तः पशुः प᳘ञ्चर्त᳘वः संवत्सर᳘स्य संवत्सरो᳘ यज्ञः᳘ समान᳘मेतद᳘हर्य᳘च्चतुर्विᳫंशमहाव्रते᳟ ॥  
12.02.2.20	क᳘तिॗ त्वेवे᳘ति ॥      चत्वारी᳘ति होवाच चत्वा᳘रि वाऽइ᳘ति होवाच च᳘तुष्पादाः पश᳘वः पश᳘वो यज्ञः᳘ समान᳘मेतद᳘हर्य᳘त्पृष्ठ्याभिप्लवौ᳟ ॥  
12.02.2.21	क᳘तिॗ त्वेवे᳘ति ॥      त्रीणी᳘ति होवाच त्री᳘णि वाऽइ᳘ति होवाच त्री᳘णि छ᳘न्दाᳫंसि त्र᳘यो लोकास्त्रि᳘सवनो यज्ञः᳘ समान᳘मेतद᳘हर्य᳘दभिजिद्विश्वजि᳘तौ ॥  
12.02.2.22	क᳘तिॗ त्वेवे᳘ति ॥      द्वेऽइ᳘ति होवाच द्वे वाऽइ᳘ति होवाच द्विपाद्वै पु᳘रुषः पु᳘रुषो यज्ञः᳘ समान᳘मेतद᳘हर्यत्स्व᳘रसामानः ॥  
12.02.2.23	क᳘तिॗ त्वेवे᳘ति ॥      ए᳘कमि᳘ति होवाचा᳘हरेवे᳘ति त᳘देतद᳘हरहरि᳘ति स᳘र्वᳫं  संवत्सरॗᳫंॗ सैषा᳘ संवत्सर᳘स्योपनिषत्स यो᳘ हैव᳘मेता᳘ᳫं᳘ संवत्सर᳘स्योपनिष᳘दं वेदा᳘ हास्माच्छ्रे᳘यान्जायते सा᳘त्मा भवति संवत्सरो᳘ भवति संवत्सरो᳘ भूत्वा᳘ देवान᳘प्येति ॥ ६[२.२.] ॥ ॥  
12.02.3.01	स वा᳘ऽएष᳘ संवत्सरो᳘ बृहती᳘मभिस᳘म्पन्नः ॥      द्वा᳘वार्क्ष्यताम᳘ह्नाᳫं षडहौ द्वौ᳘ पृष्ठ्या᳘भिप्लवौ᳘ गोऽआयु᳘षी दशरात्रस्तत्ष᳘ट्त्रिᳫंशत्ष᳘ट्त्रिᳫंशदक्षरा वै᳘ बृहती᳘ बृहत्या वै᳘ देवाः᳘ स्वर्गे᳘ लोके᳘ऽयतन्त बृहत्या᳘ स्वर्गं᳘ लोक᳘माप्नुवंस्त᳘थोऽएॗवैष᳘ एत᳘द्बृहॗत्यैव᳘ स्वर्गे᳘ लोके य᳘तते बृहत्या᳘ स्वर्गं᳘ लोक᳘माप्नोत्य᳘थ यो᳘ बृहत्यां का᳘मस्त᳘मेॗवैते᳘नैवंविद᳘वरुन्द्धे ॥  
12.02.3.02	यद्वै᳘ चतुर्विᳫंशम᳘हः ॥      दशरात्र᳘स्य वै त᳘त्सप्तमं᳘ वा नवमं᳘ वाभिप्लवात्पृ᳘ष्ठ्यो नि᳘र्मितः पृ᳘ष्ठ्यादभिजि᳘दभिजि᳘तः स्व᳘रसामानः स्व᳘रसामभ्यो विषुवा᳘न्विषुव᳘तः स्व᳘रसामानः स्व᳘रसामभ्यो विश्व᳘जिद्विश्वजि᳘तः पृ᳘ष्ठ्यः पृ᳘ष्ठ्यादभिप्लॗवोऽभिप्लवा᳘द्गोऽआयु᳘षी गोऽआयु᳘र्भ्यां दशरा᳘त्रः᳟ ॥  
12.02.3.03	अ᳘थैतद᳘हरार्क्ष्यत् ॥      य᳘न्महाव्रतं᳘ पञ्चविᳫंशोॗ ह्येत᳘स्य स्तो᳘मो भ᳘वतिॗ नाक्ष᳘राच्छ᳘न्दोॗ व्येत्ये᳘कस्मान्न द्वा᳘भ्यां न᳘ स्तोत्रि᳘यया स्तो᳘मः ॥  
12.02.3.04	अभिप्लवं पू᳘र्वं पुर᳘स्ताद्विषुव᳘त उपय᳘न्ति ॥      पृ᳘ष्ठ्यमु᳘त्तरं पुत्रा वा᳘ऽअभिप्लवः᳘ पिता पृ᳘ष्ठ्यस्त᳘स्मात्पूर्ववयसे᳘ पुत्राः᳘ पित᳘रमुपजीवन्ति पृ᳘ष्ठ्यमुप᳘रिष्टाद्विषुव᳘तः पू᳘र्वमुपय᳘न्त्यभिप्लवमु᳘त्तरं त᳘स्मादुत्तरवयसे᳘ पुत्रा᳘न्पितो᳘पजीवन्त्यु᳘प ह वा᳘ऽएनं पूर्ववयसे᳘ पुत्रा᳘ जीवन्त्यु᳘पोत्तरवयसे᳘ पुत्रा᳘न्जीवति य᳘ एव᳘मेतद्वे᳘द ॥  
12.02.3.05	त᳘दाहुः ॥      य᳘च्चतुर्विᳫंशम᳘हरुपे᳘त्य प्रेया᳘त्कथम᳘नागूर्ती भवती᳘ति य᳘देॗवादः᳘ प्रायणी᳘यमतिरात्र᳘मुपय᳘न्ति तेने᳘ति ब्रूयात् ॥  
12.02.3.06	त᳘दाहुः ॥      यद्द्वा᳘दश मा᳘साः संवत्सरस्या᳘थैतद᳘हर᳘त्येति यद्वै᳘षुवतम᳘वरेषामेता३त्प᳘रेषामित्य᳘वरेषां चैव प᳘रेषां चे᳘ति ह ब्रूयादात्मा वै᳘ संवत्सर᳘स्य विषुवान᳘ङ्गानि मा᳘सा य᳘त्र वा᳘ऽआत्मा तद᳘ङ्गानि य᳘त्रोऽअ᳘ङ्गानि त᳘दात्मा न वा᳘ऽआत्मा᳘ङ्गान्यतिरिच्य᳘तेॗ नात्मा᳘नमङ्गान्य᳘तिरिच्यन्तऽएव᳘मु हैतद᳘वरेषां चैव प᳘रेषां च भवति ॥  
12.02.3.07	अ᳘थ ह वा᳘ऽएष᳘ महासुपर्ण᳘ एव य᳘त्संवत्सरः᳟ ॥      त᳘स्य या᳘न्पुर᳘स्ताद्विषुव᳘तः षण्मा᳘सानुपय᳘न्तिॗ सोऽन्यतरः᳘ पक्षो᳘ऽथ यान्ष᳘डुप᳘रिष्टाॗत्सोऽन्यतर᳘ आत्मा᳘ विषुवान्य᳘त्र वा᳘ऽआत्मा त᳘त्पक्षौ य᳘त्र वा पक्षौ त᳘दात्मा न वा᳘ऽआत्मा᳘ पक्षा᳘वतिरिच्य᳘तेॗ नात्मा᳘नं पक्षाव᳘तिरिच्येते एव᳘मु हैतद᳘वरेषां चैव प᳘रेषां च भवति ॥  
12.02.3.08	त᳘दाहुः ॥      य᳘त्पुर᳘स्ताद्विषुव᳘त ऊर्ध्वान्त्स्तो᳘मान्षण्मा᳘सानुपय᳘न्ति ष᳘डुप᳘रिष्टा᳘दा᳘वृत्तान्कथ᳘मस्यैत᳘ऽऊर्ध्वा स्तो᳘मा उपेता भवन्ती᳘ति य᳘मेॗवामु᳘मूर्ध्व᳘स्तोमं दशरात्र᳘मुपय᳘न्ति तेने᳘ति ब्रूयाद्देवे᳘भ्यो ह वै᳘ महाव्रतं न᳘ तस्थे कथ᳘मूर्ध्वै᳘ स्तो᳘मैर्विषुव᳘न्तमुपा᳘गाता᳘वृत्तैर्मामि᳘ति ॥  
12.02.3.09	ते᳘ ह देवा᳘ ऊचुः ॥      उ᳘प तं᳘ यज्ञक्रतुं᳘ जानीत य᳘ ऊर्ध्व᳘स्तोमो ये᳘नेद᳘माप्न᳘वामे᳘ति त᳘ऽएत᳘मूर्ध्व᳘स्तोमं दशरात्र᳘मपश्यन्त्संवत्सर᳘विधं त᳘स्य यः पृ᳘ष्ठ्यः षडह᳘ ऋत᳘वः स᳘ इमे᳘ लोका᳘श्छन्दोमाः᳘ संवत्सरो᳘ दशमम᳘हस्ते᳘नैनदाप्नुवंस्त᳘देभ्योऽतिष्ठत ति᳘ष्ठते ह वा᳘ऽअस्मै महा᳘व्रतं य᳘ एव᳘मेतद्वेद ॥  
12.02.3.10	अ᳘थ वाऽअतो᳘ऽह्नामभ्यारोहः᳘ ॥      प्रायणी᳘येनातिरात्रे᳘णोदयनी᳘यमतिरात्र᳘मभ्या᳘रोहन्ति चतुर्विᳫंशे᳘न महाव्रत᳘मभिप्लवे᳘न प᳘रमभिप्लवं पृ᳘ष्ठ्येन प᳘रं पृ᳘ष्ठ्यमभिजि᳘ता विश्वजि᳘तᳫं स्व᳘रसामभिः प᳘रान्त्स्व᳘रसाम्नो᳘ऽथैतद᳘हर᳘नभ्यारूढं यद्वै᳘षुवतमभि᳘ ह वै श्रे᳘याᳫंसᳫं रोहतिॗ नैनं पा᳘पीयानभ्या᳘रोहति य᳘ एव᳘मेत᳘द्वे᳟द ॥  
12.02.3.11	अ᳘थ वाऽअतो᳘ऽऽह्नां निवाहः᳘ ॥      प्रायणी᳘योऽतिरात्र᳘श्चतुर्विᳫंशाया᳘ह्ने नि᳘वहति चतुर्विᳫंशम᳘हरभिप्ल᳘वायाभिप्लवः पृ᳘ष्ठ्याय पृ᳘ष्ठ्योऽभिजि᳘तेऽभिजित्स्व᳘रसामभ्यः स्व᳘रसामानो विषुव᳘ते विषुवान्त्स्व᳘रसामभ्यः स्व᳘रसामानो विश्वजि᳘ते विश्वजित्पृ᳘ष्ठ्याय पृ᳘ष्ठ्योऽभिप्लवा᳘याभिप्लवो᳘ गोऽआयु᳘र्भ्यां गोऽआयु᳘षी दशरात्रा᳘य दशरात्रो᳘ महाव्रता᳘य महाव्रत᳘मुदयनी᳘यायातिरात्रा᳘योदयनी᳘योऽतिरात्रः᳘ स्वर्गा᳘य लोका᳘य प्रतिष्ठा᳘याऽअन्ना᳘द्याय ॥  
12.02.3.12	ता᳘नि वा᳘ऽएता᳘नि ॥      यज्ञारण्या᳘नि यज्ञक्षत्रा᳘णि ता᳘नि शत᳘ᳫं᳘-शतᳫं रथाह्न्यान्य᳘न्तरेण ता᳘नि ये᳘ऽविद्वाᳫंस उपय᳘न्ति य᳘थारण्यान्यां᳘ मुग्धांश्च᳘रतोऽशनाया᳘ वा पिपासा᳘ वा पाप्मा᳘नो र᳘क्षाᳫंसि सचन्ते᳘ऽथ ये᳘ विद्वाᳫंसो य᳘था प्रवाहा᳘त्प्रवाहमभयाद᳘भयमेव᳘ᳫं᳘ हैव ते᳘ देव᳘तायै देव᳘तामुपसं᳘यन्ति ते᳘ स्वस्ति᳘ स्वर्गं᳘ लोकᳫं स᳘मश्नुवते ॥  
12.02.3.13	त᳘दाहुः ॥      क᳘ति संवत्सरस्या᳘हानि प᳘राञ्चि क᳘त्यर्वाञ्ची᳘ति स या᳘नि सकृ᳘त्सकृदुपय᳘न्ति ता᳘नि प᳘राञ्च्य᳘थ या᳘नि पु᳘नः-पुनस्ता᳘न्यर्वा᳘ञ्च्यर्वाञ्ची᳘ति हॗ त्वेॗवैनान्यु᳘पासीत षडह᳘योर्ह्या᳘वृत्तिम᳘न्वाव᳘र्तते ॥ ७ [२.३.] ॥   
12.02.4.01	पु᳘रुषो वै᳘ संवत्सरः᳟॥      त᳘स्य प्राण᳘ एव᳘ प्रायणी᳘योऽतिरात्रः᳘ प्राणे᳘न हि᳘ प्रय᳘न्ति वा᳘गेॗवारम्भणी᳘यम᳘हर्वा᳘चाॗ ह्यार᳘भन्ते य᳘द्यदार᳘भन्ते ॥  
12.02.4.02	अय᳘मेव द᳘क्षिणो ह᳘स्तोऽभिप्लवः᳘ षडहः᳟ ॥      त᳘स्येद᳘मेव᳘ प्रथमम᳘हस्त᳘स्येद᳘मेव᳘ प्रातःसवन᳘मिदं मा᳘ध्यन्दिनᳫं स᳘वनमिदं᳘ तृतीयसवनं᳘ गायत्र्या᳘ आय᳘तने त᳘स्मादिय᳘मासाᳫं ह्र᳘सिष्ठा ॥  
12.02.4.03	इद᳘मेव᳘ द्विती᳘यम᳘हः ॥      त᳘स्येद᳘मेव᳘ प्रातःसवन᳘मिदं मा᳘ध्यन्दिनᳫं स᳘वनमिदं᳘ तृतीयसवनं᳘ त्रिष्टु᳘भ आय᳘तने त᳘स्मादिय᳘मस्यै व᳘र्षोयसी ॥  
12.02.4.04	इद᳘मेव᳘ तृती᳘यमहः ॥      त᳘स्येद᳘मेव᳘ प्रातःसवन᳘मिदं मा᳘ध्यन्दिनᳫं स᳘वनमिदं᳘ तृतीयसवनं ज᳘गत्या आय᳘तने त᳘स्मादिय᳘मासां व᳘र्षिष्ठा ॥  
12.02.4.05	इद᳘मेव᳘ चतुर्थम᳘हः ॥      त᳘स्येद᳘मेव᳘ प्रातःसवन᳘मिदं मा᳘ध्यन्दिनᳫं स᳘वनमिदं᳘ तृतीयसवनं᳘ विरा᳘ज आय᳘तने᳘ऽन्नं वै᳘ विराट्त᳘स्मादिय᳘मासा᳘मन्नादि᳘तमा ॥  
12.02.4.06	इद᳘मेव᳘ पञ्चमम᳘हः ॥      त᳘स्येद᳘मेव᳘ प्रातःसवन᳘मिदं मा᳘ध्यन्दिनᳫं स᳘वनमिदं᳘ तृतीयसवनं᳘ पङ्क्ते᳘राय᳘तने पृथु᳘रिव वै᳘ पङ्क्तिस्त᳘स्मादय᳘मासां प्र᳘थिष्ठः ॥  
12.02.4.07	इद᳘मेव᳘ षष्ठम᳘हः ॥      त᳘स्येद᳘मेव᳘ प्रातःसवन᳘मिदं मा᳘ध्यन्दिनᳫं स᳘वनमिदं᳘ तृतीयसवनम᳘तिछन्दस आय᳘तने त᳘स्मादय᳘मासां व᳘र्षिष्ठो गायत्र᳘मेतद᳘हर्भवति त᳘स्मादिदं फ᳘लकᳫं ह्र᳘सिष्ठᳫं स᳘ इॗतोऽभिप्लवः᳘ षडहः स᳘ इतः स᳘ इतः स᳘ इत᳘ आत्मा पृ᳘ष्ठ्यः ॥  
12.02.4.08	एत᳘द्ध स्म वै᳘ त᳘द्विद्वा᳘नाह पै᳘ङ्ग्यः ॥      प्ल᳘वन्तऽइव वा᳘ऽअभिप्लवास्ति᳘ष्ठतीव पृ᳘ष्ठ्य इ᳘ति प्ल᳘वतऽइवॗ ह्ययम᳘ङ्गैस्ति᳘ष्ठतीवात्मने᳘ति ॥  
12.02.4.09	शि᳘र एॗवास्य त्रिवृ᳟त् ॥      त᳘स्मात्तत्त्रि᳘विधं भवति त्वग᳘स्थि मस्ति᳘ष्कः ॥  
12.02.4.10	ग्रीवाः᳘ पञ्चदशः᳟ ॥      च᳘तुर्दश वा᳘ऽएता᳘सां करू᳘कराणि वीॗर्यं पञ्चदशं त᳘स्मादेता᳘भिर᳘ण्वीभिः सती᳘भिर्गुरुं᳘ भा᳘रᳫं हरति त᳘स्माद्ग्री᳘वाः पञ्चदशः᳟ ॥  
12.02.4.11	उ᳘रः सप्तदशः᳟᳟ ॥    अष्टा᳘वन्ये᳘ जत्र᳘वोऽष्टा᳘वन्यऽउ᳘रः सप्तदशं त᳘स्मादु᳘रः सप्तदशः᳘ ॥  
12.02.4.12	उद᳘रमेकविᳫंशः᳘ ॥      विᳫंशतिर्वा᳘ अन्त᳘रुद᳘रे कु᳘न्तापान्युद᳘रमेकविᳫंशं त᳘स्मादुद᳘रमेकविᳫंशः᳟ ॥  
12.02.4.13	पार्श्वे᳘ त्रिणवः᳟ ॥      त्र᳘योदशान्याः प᳘र्शवस्त्र᳘योदशान्याः᳘ पार्श्वे᳘ त्रिणवे᳘ त᳘स्मात्पार्श्वे᳘ त्रिणवः᳟ ॥  
12.02.4.14	अ᳘नूकं त्रयस्त्रिᳫंशः᳟ ॥      द्वा᳘त्रिᳫंशद्वा᳘ऽएत᳘स्य करू᳘कराण्य᳘नूकं त्रयस्त्रिᳫंशं त᳘स्माद᳘नूकं त्रयस्त्रि᳟ᳫं᳟᳟शः ॥  
12.02.4.15	अय᳘मेव द᳘क्षिणः क᳘र्णोऽभिजि᳟त् ॥      य᳘दिद᳘मक्ष्णः᳘ शुक्लᳫं स᳘ प्रथमः स्व᳘रसामा य᳘त्कृष्णᳫं स᳘ द्विती᳘यो यन्म᳘ण्डलᳫं स᳘ द्विती᳘यो य᳘च्छुक्लᳫं स᳘ तृती᳘यः ॥  
12.02.4.16	अय᳘मेवो᳘त्तरः क᳘र्णो विश्वजि᳘त् ॥      उक्तौ᳘ पृष्ठ्याभिप्लवौ याव᳘वञ्चौ प्राणौ ते᳘ गोऽआ᳘यु᳘षीऽअ᳘ङ्गानि दशरात्रो मु᳘खं महाव्रत᳘मुदान᳘ एॗवोदयनी᳘योऽतिरात्र᳘ उदाने᳘नॗ ह्युद्य᳘न्ति स᳘ एष᳘ संवत्सॗरोऽध्यात्मं प्र᳘तिष्ठितः स यो᳘ हैव᳘मेतᳫं संवत्सर᳘मध्यात्मं प्र᳘तिष्ठितं वे᳘द प्र᳘तितिष्ठति प्रज᳘या पशु᳘भिरस्मिं᳘लोॗकेऽमृतत्वे᳘नामु᳘ष्मिन् ॥ ८ [२.४.] ॥ द्वितीयोऽध्यायः [७६.] ॥ ॥  
12.03.1.01	य᳘द्बालाके ॥      इदं᳘ त्रिवृ᳘दे᳘ति स᳘र्वमॗन्योऽन्य᳘मभिसम्प᳘द्यमानम् ॥      कथ᳘ᳫं᳘ स्विद्यज्ञः पु᳘रुषः प्रजा᳘पतिरॗन्योऽन्यं ना᳘तिरिच्यन्तऽएते᳟ ॥  
12.03.1.02	य᳘दूर्ध्वा स्तो᳘मा अनुय᳘न्ति ॥      यज्ञ᳘मभ्याव᳘र्तᳫं सा᳘मभिः क᳘ल्पमानाः ॥      कथ᳘ᳫं᳘ स्वित्ते पु᳘रुषमा᳘विशन्ति कथं᳘ प्राणैः᳘ सयु᳘जो भवन्ति ॥  
12.03.1.03	प्रायणी᳘योऽतिरात्रः᳘ ॥      चतुर्विᳫंश᳘महश्चत्वा᳘रोऽभिप्लवाः पृ᳘ष्ठ्य इ᳘त्येते᳘ ॥      कथ᳘ᳫं᳘ स्वित्ते पु᳘रुषमा᳘विशन्ति कथं᳘ प्राणैः᳘ सयु᳘जो भवन्ति ॥  
12.03.1.04	अभिजि᳘ता स्व᳘रसामानः ॥      अभि᳘क्लृप्ता उभय᳘तो विषुव᳘न्तमु᳘पयन्ति ॥      कथ᳘ᳫं᳘ स्वित्ते पु᳘रुषमा᳘विशन्ति कथं᳘ प्राणैः᳘ सयु᳘जो भवन्ती᳘ति ॥  
12.03.1.05	त्रिवृ᳘त्प्रायाः ॥      सप्तदशा᳘भिक्लृप्तास्त्रयस्त्रिᳫंशा᳘न्ताश्चतुरुत्तरे᳘ण ॥      कथ᳘ᳫं᳘ स्वित्ते पु᳘रुषमा᳘विशन्ति कथं᳘ प्राणैः᳘ सयु᳘जो भवन्ती᳘ति ॥ 
12.03.1.06	शि᳘रस्त्रिवृ᳘त् ॥      पञ्चद᳘शोऽस्य ग्रीवा उ᳘र आहुः सप्तदशा᳘भिक्लृप्तम् ॥      एकविᳫंश᳘मुद᳘रं कल्पयन्ति पार्श्वे प᳘र्शूस्त्रिणवे᳘ना᳘भि᳘क्लृप्ते ॥  
12.03.1.07	अभिप्लवा᳘ उभय᳘तोऽस्य बाहू᳘ ॥      पृष्ठं पृ᳘ष्ठ्य इ᳘ति धी᳘रा वदन्ति ॥      अ᳘नूकमस्य चतुरुत्तरे᳘ण संवत्सरे᳘ ब्राह्मणाः᳘ कल्पयन्ति ॥  
12.03.1.08	क᳘र्णावस्याभिजि᳘द्विश्वजि᳘च्च ॥      अ᳘क्ष्यावाहुः स्व᳘रसामाभिक्लृप्ते ॥      न᳘स्यं प्राणं᳘ विषुव᳘न्तमाहु᳘र्गोऽआयु᳘षी प्राणा᳘वेताव᳘वाञ्चौ ॥  
12.03.1.09	अ᳘ङ्गान्यस्य दशरात्र᳘माहुः ॥      मु᳘खं महाव्रतᳫं संवत्सरे᳘ ब्राह्मणाः᳘ कल्पयन्ति ॥      स᳘र्वस्तोमᳫं स᳘र्वसामानमेत᳘ᳫं᳘ संवत्सर᳘मध्यात्मं प्र᳘विष्टम् ॥      समं धी᳘र आत्म᳘ना कल्पयित्वा᳘ ब्रध्न᳘स्यास्ते विष्टपे᳘ऽजातशोकः ॥ ९ [३.१.] ॥  
12.03.2.01	पु᳘रुषो वै᳘ संवत्सरः᳟ ॥      पु᳘रुष इत्ये᳘कᳫं संवत्सर इत्ये᳘कम᳘त्र त᳘त्समं द्वे वै᳘ संवत्सर᳘स्याहोरात्रे द्वा᳘विमौ पु᳘रुषे प्राणाव᳘त्र तत्समं त्र᳘य ऋत᳘वः संवत्सर᳘स्य त्र᳘य इमे पु᳘रुषे प्राणा अ᳘त्र त᳘त्समं च᳘तुरक्षरो वै᳘ संवत्सरश्च᳘तुरक्षरोऽयं य᳘जमानो᳘ऽत्र त᳘त्समं प᳘ञ्चऽर्त᳘वः संवत्सर᳘स्य प᳘ञ्चेमे पु᳘रुषे प्राणा अ᳘त्र त᳘त्समᳫं ष᳘डृत᳘वः संवत्सर᳘स्य ष᳘डिमे पु᳘रुषे प्राणा अ᳘त्र त᳘त्सम᳘ᳫं᳘ सॗप्तऽर्त᳘वः संवत्सर᳘स्य सॗप्तेमे पु᳘रुषे प्राणा अ᳘त्र त᳘त्सम᳟म् ॥  
12.03.2.02	द्वा᳘दश वै मा᳘साः संवत्सर᳘स्य ॥      द्वा᳘दशेमे पु᳘रुषे प्राणा अ᳘त्र त᳘त्समं त्र᳘योदश वै मा᳘साः संवत्सर᳘स्य त्र᳘योदशेमे पु᳘रुषे प्राणा ना᳘भिस्त्रयोदश्य᳘त्र त᳘त्समं च᳘तुर्विᳫंशतिर्वै᳘ संवत्सर᳘स्यार्धमासा᳘श्चतुर्विᳫं ॗशोऽयं पु᳘रुषो विᳫंशॗत्यङ्गुलिश्च᳘तुरङ्गो᳘ऽत्र त᳘त्समᳫं ष᳘ड्विᳫंशतिर्वै᳘ संवत्सर᳘स्यार्धमासाः᳘ षड्विᳫं ॗशोऽयं पु᳘रुषः प्रतिष्ठे᳘ षड्विᳫं ॗश्याव᳘त्र त᳘त्सम᳟म् ॥  
12.03.2.03	त्री᳘णि च वै᳘ शता᳘नि षष्टि᳘श्च ॥      संवत्सर᳘स्य रा᳘त्रयस्त्री᳘णि च शता᳘नि षष्टि᳘श्च पु᳘रुषस्या᳘स्थीन्य᳘त्र त᳘त्समं त्री᳘णि च शता᳘नि षष्टि᳘श्च संवत्सरस्या᳘हानि त्री᳘णि च शता᳘नि षष्टि᳘श्च पु᳘रुषस्य मज्जानो᳘ऽत्र त᳘त्सम᳟ᳫं᳟ ॥  
12.03.2.04	सप्त᳘ च वै᳘ शता᳘नि विᳫंशति᳘श्च ॥      संवत्सर᳘स्याहोरात्रा᳘णि सप्त᳘ च शता᳘नि विᳫंशति᳘श्च पु᳘रुषस्या᳘स्थीनि च मज्जा᳘नश्चा᳘त्र त᳘त्सम᳟म् ॥  
12.03.2.05	द᳘श च वै᳘ सह᳘स्राण्यष्टौ᳘ च शता᳘नि ॥      संवत्सर᳘स्य मुहूर्ता या᳘वन्तो मुहूर्तास्ता᳘वन्ति प᳘ञ्चदश कृ᳘त्वः क्षिप्रा᳘णि या᳘वन्ति क्षिप्रा᳘णि ता᳘वन्ति प᳘ञ्चदश कृ᳘त्व एत᳘र्हीणि या᳘वन्त्येत᳘र्हीणि ता᳘वन्ति प᳘ञ्चदश कृ᳘त्व इदा᳘नीनि या᳘वन्तीदा᳘नीनि ता᳘वन्तः प᳘ञ्चदश कृ᳘त्वः प्राणा या᳘वन्तः प्राणास्ता᳘वन्तोऽना या᳘वन्तोऽनास्ता᳘वन्तो निमेषा या᳘वन्तो निमेषास्ता᳘वन्तो लोमगर्ता या᳘वन्तो लोमगर्तास्ता᳘वन्ति स्वेदा᳘यनानि या᳘वन्ति स्वेदा᳘यनानि ता᳘वन्त एते᳘ स्तोका᳘ वर्षन्ति ॥  
12.03.2.06	एत᳘द्ध स्म वै त᳘द्विद्वा᳘नाह वा᳘र्कलिः ॥      सार्वभौमं᳘ मेघं व᳘र्षन्तं वे᳘दा᳘ह᳘मस्य᳘ वर्ष᳘स्य स्तोकानिति ॥  
12.03.2.07	त᳘देष श्लो᳘कोॗऽभ्युक्तः ॥      श्र᳘मादन्य᳘त्र परिव᳘र्तमानस्ति᳘ष्ठन्ना᳘सीनो य᳘दि वा स्वपन्न᳘पि ॥      अहोरात्रा᳘भ्यां पु᳘रुषः समे᳘न क᳘ति कृ᳘त्वः प्रा᳘णिति चा᳘प चानिती᳘ति ॥  
12.03.2.08	त᳘देष श्लो᳘कः प्र᳘त्युक्तः ॥      शत᳘ᳫं᳘ शता᳘नि पु᳘रुषः समे᳘नाष्टौ᳘ शता य᳘न्मितं त᳘द्वदन्ति ॥      अहोरात्रा᳘भ्यां पु᳘रुषः समे᳘न ता᳘वत्कृ᳘त्वः प्रा᳘णिति चा᳘प चानिती᳘ति ॥ १० [३.२.] ॥  
12.03.3.01	देवा᳘ ह वै᳘ सह᳘स्रसंवत्सराय दिदीक्षिरे ॥      ते᳘षां प᳘ञ्च शता᳘नि संवत्सरा᳘णां पर्य᳘वेतान्यासुर᳘थेदᳫं स᳘र्वमेव᳘ शश्राम ये स्तो᳘मा या᳘नि पृष्ठा᳘नि या᳘नि छ᳘न्दाᳫंसि ॥  
12.03.3.02	त᳘तो देवाः᳘ ॥      एत᳘द्यज्ञस्या᳘यातयामापश्यंस्तेना᳘यातयाम्ना या वे᳘देॗ व्यष्टिरा᳘सीत्तां ॗ     व्याश्नुवता᳘यातयामा वा᳘ऽअस्य वे᳘दा अ᳘यातयाम्न्या हास्य त्रय्या᳘ विद्यया᳘र्त्विज्यं कृतं᳘ भवति य᳘ एव᳘मेतद्वे᳘द ॥  
12.03.3.03	त᳘देत᳘द्यज्ञस्या᳘यातयाम᳟ ॥      ओ श्रावया᳘स्तु श्रौ᳘षड्य᳘ज ये य᳘जामहे वौ᳘षडि᳘ति ता᳘सां वा᳘ऽएता᳘सां पञ्चानां व्या᳘हृतीनाᳫं सप्त᳘दशाक्ष᳘राॗण्यो श्रावये᳘ति च᳘तुरक्षरम᳘स्तु श्रौ᳘षडि᳘ति च᳘तुरक्षरं यजे᳘तिॗ द्व्यक्षरं ये य᳘जामहऽइ᳘ति प᳘ञ्चाक्षरम्᳟᳟ ॥  
12.03.3.04	द्व्यक्षरो वषट्का᳘रः᳟॥      स᳘ एष᳘ सप्तदशः᳘ प्रजा᳘पतिरधिदेवतं᳘ चाध्यात्मं᳘ च प्र᳘तिष्ठितः स यो᳘ हैव᳘मेतᳫं सप्तदशं᳘ प्रजा᳘पतिमधिदेवतं᳘ चाध्यात्मं᳘ च प्र᳘तिष्ठितं वे᳘द प्र᳘तितिष्ठति प्रज᳘या पशु᳘भिरस्मिं᳘लोॗकेऽमृतत्वे᳘नामु᳘ष्मिन् ॥  
12.03.3.05	ते᳘ ह देवा᳘ ऊचुः ॥      उ᳘प तं᳘ यज्ञक्रतुं᳘ जानीत यः᳘ सह᳘स्रसंवत्सरस्य प्रतिमा को हि त᳘स्मै मनुॗष्यो यः᳘ सह᳘स्रसंवत्सरेण समाप्नुयादि᳘ति ॥  
12.03.3.06	ते᳘ विश्वजि᳘तमेव स᳘र्वपृष्ठम् ॥      पृ᳘ष्ठ्यस्य षडह᳘स्याञ्जःसव᳘मपश्यंस्ते हि स्तो᳘मा भ᳘वन्ति ता᳘नि पृ᳘ष्ठानि ता᳘नि छ᳘न्दाᳫंसि ॥  
12.03.3.07	पृ᳘ष्ठ्यमेव᳘ षडह᳘म् ॥      द्वादशाह᳘स्याञ्जःसव᳘मपश्यंस्ते हि स्तो᳘मा भ᳘वन्ति ता᳘नि पृ᳘ष्ठानि ता᳘नि छ᳘न्दाᳫंसि ॥  
12.03.3.08	द्वादशाह᳘मेव᳘ ॥      संवत्सर᳘स्याञ्जःसव᳘मपश्यंस्ते हि स्तो᳘मा भ᳘वन्ति ता᳘नि पृ᳘ष्ठानि ता᳘नि छ᳘न्दाᳫंसि ॥  
12.03.3.09	संवत्सर᳘मेव᳘ ॥      तापश्चित᳘स्या᳘ञ्जःसव᳘मपश्यंस्ते हि स्तो᳘मा भ᳘वन्ति ता᳘नि पृ᳘ष्ठानि ता᳘नि छ᳘न्दाᳫंसि ॥  
12.03.3.10	तापश्चित᳘मेव᳘ ॥      सह᳘स्रसंवत्सरस्याञ्जःसव᳘मपश्यंस्ते हि स्तो᳘मा भ᳘वन्ति ता᳘नि पृ᳘ष्ठानि ता᳘नि छ᳘न्दाᳫंसि ॥  
12.03.3.11	स वै᳘ संवत्सरं᳘ दीक्षा᳘भिरे᳘ति ॥      संवत्सर᳘मुपस᳘द्भिः संवत्सर᳘ᳫं᳘ सुत्या᳘भिः ॥  
12.03.3.12	स य᳘त्संवत्सरं᳘ दीक्षा᳘भिरे᳘ति ॥      पूर्वार्ध᳘मेव ते᳘न सह᳘स्रसंवत्सरस्या᳘वरुन्द्धे᳘ऽथ य᳘त्संवत्सर᳘मुपस᳘द्भिर्म᳘ध्यमेव ते᳘न सह᳘स्रसंवत्सरस्या᳘वरुन्द्धे᳘ऽथ य᳘त्संवत्सर᳘ᳫं᳘ सुत्या᳘भिरुत्तमार्ध᳘मेव ते᳘न सह᳘स्रसंवत्सरस्या᳘वरुन्द्धे ॥  
12.03.3.13	स वै द्वा᳘दश मा᳘सान्दीक्षा᳘भिरे᳘ति ॥      द्वा᳘दशोपस᳘द्भिर्द्वा᳘दश सुत्या᳘भिस्तत्ष᳘ट्त्रिᳫंशत्ष᳘ट्त्रिᳫंशदक्षरा वै᳘ बृहती᳘ बृहत्या वै᳘ देवाः᳘ स्वर्गे᳘ लोके᳘ऽयतन्त बृहत्या᳘ स्वर्गं᳘ लोक᳘माप्नुवंस्त᳘थोऽएॗवैष᳘ एत᳘द्बृहॗत्यैव᳘ स्वर्गे᳘ लोके य᳘तते बृहत्या᳘ स्वर्गं᳘ लोक᳘माप्नोत्य᳘थ यो᳘ बृहत्यां का᳘मस्त᳘मेॗवैते᳘नैवंविदवरुन्द्धे ॥  
12.03.3.14	तद्वा᳘ऽएत᳘त् ॥      त्रय᳘ᳫं᳘ सह᳘ क्रिय᳘तेऽग्नि᳘रॗर्क्यं मह᳘दुक्थᳫं स य᳘त्संवत्सरं᳘ दीक्षा᳘भिरे᳘ति संवत्सर᳘मुपस᳘द्भिस्ते᳘नास्याग्न्यर्का᳘वाप्तौ᳘ भवतो᳘ऽथ य᳘त्संवत्सर᳘ᳫं᳘ सुत्या᳘भिरे᳘ति ते᳘नोऽएॗवास्य मह᳘दुक्थ᳘माप्तं᳘ भवति स वा᳘ऽएष᳘ एव᳘ सह᳘स्रसंवत्सरस्य प्रतिमा य᳘त्तापश्चित᳘ एष᳘ प्रजा᳘नां प्र᳘जात्यै य᳘त्तापश्चितः᳟ ॥ ११ [३.३.] ॥ प्रथमः प्रपाठकः ॥ कण्डिकासंख्या १३२ ॥ ॥
12.03.4.01	पु᳘रुषᳫं ह नारायणं᳘ प्रजा᳘पतिरुवाच ॥      य᳘जस्व-यजस्वे᳘ति स᳘ होवाच य᳘जस्व-यजस्वे᳘ति वाव त्वं मा᳘मात्थ त्रि᳘रयक्षि व᳘सवः प्रातःसवने᳘नागू रुद्राः मा᳘ध्यन्दिनेन स᳘वनेनादित्या᳘स्तृतीयसवनेना᳘थ म᳘म यज्ञवाॗस्त्वेव᳘ यज्ञवास्ता᳘वेॗवाह᳘मासऽइ᳘ति ॥  
12.03.4.02	स᳘ होवाच ॥      य᳘जस्वैॗवाहं वै᳘ ते त᳘द्वक्ष्यामि य᳘था तऽउक्था᳘नि मणि᳘रिव सू᳘त्रऽओ᳘तानि भविष्य᳘न्ति सू᳘त्रमिव वा मणावि᳘ति ॥  
12.03.4.03	त᳘स्माऽउ हैत᳘दुवाच ॥      प्रातःसवने᳘ बहिष्पवमान᳘ऽउद्गाता᳘रमन्वा᳘रभासै श्येॗनोऽसि गायत्र᳘छन्दा अ᳘नु त्वा᳘रभे स्वस्ति᳘ मा स᳘म्पारये᳟ति ॥  
12.03.4.04	अ᳘थ मा᳘ध्यन्दिने प᳘वमाने ॥      उद्गाता᳘रमन्वा᳘रभासै सुपॗर्णोऽसि त्रिष्टु᳘प्छन्दा अ᳘नु त्वा᳘रभे स्वस्ति᳘ मा स᳘म्पारये᳟ति ॥  
12.03.4.05	अ᳘थ तृतीयसवनऽआ᳘र्भवे प᳘वमाने ॥      उद्गाता᳘रमन्वा᳘रभासाऽऋभु᳘रसि ज᳘गच्छन्दा अ᳘नु त्वा᳘रभे स्वस्ति᳘ मा स᳘म्पारये᳟ति ॥  
12.03.4.06	अ᳘थ स᳘ᳫं᳘स्थितेषु-सᳫंस्थितेषु स᳘वनेषु जपेः ॥      म᳘यि भ᳘र्गो म᳘यि म᳘हो म᳘यि य᳘शो म᳘यि स᳘र्वमि᳘ति ॥  
12.03.4.07	अयं वै᳘ लोका भ᳘र्गः ॥      अन्तरिक्षलोको म᳘हो द्यौर्य᳘शोॗ येऽन्ये᳘ लोकास्तत्स᳘र्वम् ॥  
12.03.4.08	अग्निर्वै भ᳘र्गः ॥      वायुर्म᳘ह आदित्यो य᳘शोॗ येऽन्ये᳘ देवास्तत्स᳘र्वम् ॥  
12.03.4.09	ऋग्वेदो वै भ᳘र्गः ॥      यजुर्वेदो म᳘हः सा᳘मवेदो य᳘शोॗ येऽन्ये वे᳘दास्तत्स᳘र्वम् ॥  
12.03.4.10	वाग्वै भ᳘र्गः ॥      प्राणो म᳘हश्च᳘क्षुर्य᳘शोॗ येऽन्ये᳘ प्राणास्तत्स᳘र्वम् ॥  
12.03.4.11	त᳘द्विद्यात् ॥      स᳘र्वांलोका᳘नात्म᳘न्नधिषि स᳘र्वेषु लोके᳘ष्वात्मा᳘नमधाᳫं सर्वा᳘न्देवा᳘नात्म᳘न्नधिषि स᳘र्वेषु देवे᳘ष्वात्मा᳘नमधाᳫं स᳘र्वान्वे᳘दानात्म᳘न्नधिषि स᳘र्वेषु वे᳘देष्वात्मा᳘नमधाᳫं स᳘र्वान्प्राणा᳘नात्म᳘न्नधिषि स᳘र्वेषु प्राणे᳘ष्वात्मा᳘नमधामित्य᳘क्षिता वै᳘ लोका अ᳘क्षिता देवा अ᳘क्षिता वे᳘दा अ᳘क्षिताः प्राणा अ᳘क्षितᳫं स᳘र्वम᳘क्षिताद्ध वाऽअ᳘क्षितमुपसं᳘क्रामत्य᳘प पुनर्मृत्युं᳘ जयति स᳘र्वमा᳘युरेति य᳘ एव᳘मेतद्वे᳘द ॥ १ [३.४.] ॥  
12.03.5.01	सावित्र᳘ᳫं᳘ ह स्मैतं पू᳘र्वे पशुमा᳘लभन्ते ॥      अ᳘थैत᳘र्हि प्राजापत्यं योॗ ह्येव᳘ सविता स᳘ प्रजा᳘पतिरि᳘ति व᳘दन्तस्त᳘स्मात्संन्यु᳘प्याग्नींस्ते᳘न यजेरन्गृह᳘पतेरेॗवाग्नि᳘षु य᳘येदं जा᳘घन्या प᳘त्नीः संयाज᳘यन्ति त᳘स्यां नो᳘ऽप्यसदि᳘ति ते त᳘तो यदानिका᳘मं दी᳘क्षन्ते ॥  
12.03.5.02	त᳘दु वा᳘ऽआहुः ॥      ना᳘नाधिष्ण्या एव᳘ स्युर्य᳘दि दीक्षित᳘स्योपत᳘पेत्पा᳘र्श्वॗतोऽग्निहोत्रं जु᳘ह्वद्वसेत्स य᳘द्यगदो भ᳘वति सᳫंसृ᳘ज्यैनं पु᳘नरुपह्वयन्ते य᳘द्यु म्रिय᳘ते स्वै᳘रेव त᳘मग्नि᳘भिर्दहन्त्य᳘शवाग्निभिरि᳘तरे य᳘जमाना आसतऽइ᳘ति त᳘दहैवा᳘हिताग्नेः क᳘र्म समान᳘धिष्ण्याॗस्त्वेव भवन्ति त᳘स्य त᳘देव ब्रा᳘ह्मणं य᳘त्पुरश्च᳘रणे ॥  
12.03.5.03	त᳘दाहुः ॥      य᳘त्संवत्सरा᳘य संवत्सरस᳘दो दी᳘क्षन्ते कथ᳘मेषामग्निहोत्रम᳘नन्तरितं भवती᳘ति व्रतेने᳘ति ब्रूयात् ॥  
12.03.5.04	त᳘दाहुः ॥      य᳘त्संवत्सरा᳘य संवत्सरस᳘दो दी᳘क्षन्ते कथ᳘मेषां पौर्णमास᳘ᳫं᳘ हविर᳘नन्तर्हितं भवतीत्या᳘ज्येन च पुरोडा᳘शेन चे᳘ति ब्रूयात् ॥  
12.03.5.05	त᳘दाहुः ॥      य᳘त्संवत्सरा᳘य संवत्सरस᳘दो दी᳘क्षन्ते कथ᳘मेषां पितृयज्ञो᳘ऽनन्तरितो भवती᳘त्यौपासनैरि᳘ति ब्रूयात् ॥  
12.03.5.06	त᳘दाहुः ॥      य᳘त्संवत्सरा᳘य संवत्सरस᳘दो दी᳘क्षन्ते कथ᳘मेषामामावास्य᳘ᳫं᳘ हविर᳘नन्तरितं भवती᳘ति दध्ना᳘ च पुरोडा᳘शेन चे᳘ति ब्रूयात् ॥  
12.03.5.07	त᳘दाहुः ॥      य᳘त्संवत्सरा᳘य संवत्सरस᳘दो दी᳘क्षन्ते कथ᳘मेषामाग्रयणेष्टिर᳘नन्तरिता भवती᳘ति सौम्ये᳘न चरुणे᳘ति ब्रूयात् ॥  
12.03.5.08	त᳘दाहुः ॥      य᳘त्संवत्सरा᳘य संवत्सरस᳘दो दी᳘क्षन्ते कथ᳘मेषां चातुर्मास्यान्य᳘नन्तरितानि भवन्ती᳘ति पयॗस्यये᳘ति ब्रूयात् ॥  
12.03.5.09	त᳘दाहुः ॥      य᳘त्संवत्सरा᳘य संवत्सरस᳘दो दी᳘क्षन्ते कथ᳘मेषां पशुबन्धो᳘ऽनन्तरितो भवती᳘ति पशु᳘ना च पुरोडा᳘शेन चे᳘ति ब्रूयात् ॥  
12.03.5.10	त᳘दाहुः ॥      य᳘त्संवत्सरा᳘य संवत्सरस᳘दो दी᳘क्षन्ते कथ᳘मेषाᳫं सोमो᳘ऽनन्तरितो भवती᳘ति स᳘वनैरि᳘ति ब्रूयात् ॥  
12.03.5.11	ते वा᳘ऽएव᳘मेते᳘ यज्ञक्रत᳘वः ॥      संवत्सरम᳘पियन्ति स यो᳘ हैव᳘मेतां᳘ यज्ञक्रतूना᳘ᳫं᳘ संवत्सरे᳘ऽपीतिं वेदा᳘प्यस्य स्वर्गे᳘ लोके᳘ भवति ॥  
12.03.5.12	संवत्सर᳘स्य सम᳘ता वेदितव्या᳟ ॥      ए᳘कं पुर᳘स्ताद्विषुव᳘तोऽतिरात्र᳘मुपयन्त्येकमुप᳘रिष्टात्त्र᳘यःपञ्चाशतं पुर᳘स्ताद्विषुव᳘तोऽग्निष्टोमा᳘नुपय᳘न्ति त्र᳘यःपञ्चाशतमुप᳘रिष्टाद्विᳫंशति᳘शतं पुर᳘स्ताद्विषुव᳘त उॗक्थ्यान्य᳘हान्यु᳘पयन्ति विᳫंशति᳘शतमुप᳘रिष्टादि᳘ति नु य᳘ऽउॗक्थ्यान्त्स्व᳘रसाम्न उपय᳟न्ति ॥  
12.03.5.13	अ᳘थॗ येऽग्निष्टोमा᳟न् ॥      ष᳘ट्पञ्चाशतं पुर᳘स्ताद्विषुव᳘तोऽग्निष्टोमा᳘नुपय᳘न्ति ष᳘ट्पञ्चाशतमुप᳘रिष्टात्सप्तदश᳘ᳫं᳘ शतं᳘ पुर᳘स्ताद्विषुव᳘त उॗक्थ्यान्य᳘हान्युपय᳘न्ति सप्तदश᳘मुप᳘रिष्टात्ष᳘ट् पुर᳘स्ताद्विषुव᳘तः षोडशि᳘न उपय᳘न्ति ष᳘डुप᳘रिष्टात्त्रिᳫंश᳘तं पुर᳘स्ताद्विषुव᳘तः षडहा᳘नुपय᳘न्ति त्रिᳫंश᳘तमुप᳘रिष्टादेषा᳘ हास्य सम᳘ता समे᳘न ह वा᳘ऽअस्या᳘व्यृद्धेना᳘न्यूनेना᳘नतिरिक्तेना᳘यनेनेतं᳘ भवति य᳘ एव᳘मेतद्वे᳘द ॥ २ [३.५.] ॥ तृतीयोऽध्यायः [७७.] ॥ ॥  
12.04.1.01	दीर्घसत्त्र᳘ᳫं᳘ ह वा᳘ऽएतऽउ᳘पयन्ति᳟ ॥      येऽग्निहोत्रं जु᳘ह्वत्येतद्वै᳘ जराम᳘र्यᳫं सत्त्रं य᳘दग्निहोत्रं᳘ जर᳘या वाॗ ह्येॗवास्मान्मुच्य᳘न्ते मृत्यु᳘ना वा ॥  
12.04.1.02	त᳘दाहुः ॥      य᳘देत᳘स्य दीर्घसत्त्रि᳘णोऽग्निहोत्रं जु᳘ह्वतो᳘ऽन्तरेणाग्नी᳘ युक्तं᳘ वा वियायात्सं᳘ वा च᳘रेयुः किं त᳘त्र क᳘र्म का प्रा᳘यश्चित्तिरि᳘ति कुर्वीत᳘ हैव नि᳘ष्कृतिमपी᳘ष्ट्या यजेत त᳘दु तन्ना᳘द्रियेतेमान्वा᳘ऽएष᳘ लोका᳘ननुवि᳘तनुतेॗ योऽग्नी᳘ऽआधत्ते᳟ ॥  
12.04.1.03	त᳘स्याय᳘मेव᳘ लोको गा᳘र्हपत्यः ॥      अन्तरिक्षलोॗकोऽन्वाहार्यप᳘चनोऽसौ᳘ लोक᳘ आहवनी᳘यः का᳘मं न्वा᳘ऽएषु᳘ लोके᳘षु व᳘याᳫंसि युक्तं चा᳘युक्तं च सं᳘ चरन्ति स य᳘दि हास्याप्य᳘न्तरेण ग्रा᳘मोऽग्नी᳘न्वियायाॗन्नैव᳘ मे का᳘ चना᳘र्तिर᳘स्ति न रि᳘ष्टिरि᳘ति हैव᳘ विद्यात् ॥  
12.04.1.04	त्र᳘यो ह त्वाव᳘ पश᳘वोऽमेध्याः᳟ ॥      दु᳘र्वराह ऐडकः श्वा ते᳘षां यद्य᳘धिश्रितेऽग्निहोत्रे᳘ऽन्तरेण क᳘श्चित्संच᳘रेत्किं त᳘त्र क᳘र्म का प्रा᳘यश्चित्तिरि᳘ति तद्धै᳘के गा᳘र्हपत्याद्भ᳘स्मोपह᳘त्याहवनी᳘यान्निव᳘पन्तो यन्तीदं वि᳘ष्णुर्वि᳘चक्रमऽइ᳘त्येत᳘यऽर्चा᳘ यज्ञो वै वि᳘ष्णुस्त᳘द्यज्ञे᳘नैव᳘ यज्ञ᳘मनुसं᳘तन्मो भ᳘स्मनास्य पदम᳘पिवपाम इ᳘ति व᳘दन्तस्त᳘दु त᳘था न᳘ कुर्याद्यो᳘ हैनं त᳘त्र ब्रूयादासान्न्वा᳘ऽअयं य᳘जमानस्या᳘वाप्सीत्क्षिप्रे᳘ परमा᳘सानावप्स्प᳘ते ज्येष्ठगृह्य᳘ᳫं᳘ रोत्स्यती᳘तीश्वरो᳘ ह त᳘थैव᳘ स्यात् ॥  
12.04.1.05	इत्थ᳘मेव᳘ कुर्यात् ॥      उदस्थालीं᳘ वैॗवोदकमण्डलुं᳘ वादा᳘य गा᳘र्हपत्याद᳘ग्रॗऽआहवनी᳘यान्निन᳘यन्नियादिदं वि᳘ष्णुर्वि᳘चक्रमऽइ᳘त्येत᳘यैॗवऽर्चा᳘ यज्ञो वै वि᳘ष्णुस्त᳘द्यज्ञे᳘नैव᳘ यज्ञ᳘मनुसं᳘तनोति यद्वै᳘ यज्ञ᳘स्य रिष्टं यद᳘शान्तमा᳘पो वै त᳘स्य स᳘र्वस्य शा᳘न्तिरद्भि᳘रेॗवैनत्तच्छा᳘न्त्या शमयत्येत᳘देव त᳘त्र क᳘र्म ॥  
12.04.1.06	त᳘दाहुः ॥      य᳘स्याग्निहोत्रं᳘ ॥      दोह्य᳘मानᳫं स्क᳘न्देत्किं त᳘त्र क᳘र्म का प्रा᳘यश्चित्तिरि᳘ति स्कन्नप्रायश्चित्ते᳘नाभि᳘मृश्याद्भि᳘रुपनिनी᳘य प᳘रिशिष्टेन जुहुयाद्य᳘द्यु नी᳘ची स्थाली स्याद्य᳘दि वा भिद्ये᳘त स्कन्नप्रायश्चित्ते᳘नैॗवाभिमृ᳘श्याद्भि᳘रुपनिनी᳘य य᳘दन्य᳘द्विन्देत्ते᳘न जुहुयात् ॥ ॥ शतम् ६१०० ॥ ॥  
12.04.1.07	अथ य᳘त्र स्कन्नᳫं स्या᳟त् ॥      त᳘दभि᳘मृशेद᳘स्कन्न᳘धित प्रा᳘जनी᳘ति यदा वै स्क᳘न्दत्य᳘थ धीयते यदा᳘ धीयते᳘ऽथ प्र᳘जायते यो᳘निर्वा᳘ऽइयᳫं रे᳘तः प᳘यस्त᳘दस्यां यो᳘नौ रे᳘तो दधात्यनुष्ठ्या᳘ हास्य रे᳘तः सिक्तं प्र᳘जायते य᳘ एव᳘मेतद्वे᳘दामु᳘तो वै᳘ दिवो᳘ वर्षतीहौ᳘षधयो व᳘नस्प᳘तयः प्र᳘जायन्ते पु᳘रुषाद्रे᳘त स्कन्दति पशु᳘भ्यस्त᳘त इदᳫं स᳘र्वं प्र᳘जायते त᳘द्विद्याद्भू᳘यसी मे प्र᳘जातिरभूद्बहुः᳘ प्रज᳘या पशु᳘भिर्भविष्यामि श्रे᳘यान्भविष्यामी᳟ति ॥  
12.04.1.08	अ᳘थ यत्रा᳘वभिन्नᳫं स्या᳟त् ॥      त᳘दुदस्थालीं᳘ वैॗवोदकमण्डलुं᳘ वा नि᳘नयेद्यद्वै᳘ यज्ञ᳘स्य रिष्टं य᳘दशान्तमा᳘पो वै त᳘स्य स᳘र्वस्य शा᳘न्तिरद्भि᳘रेॗवैनत्तच्छा᳘न्त्या शमयति भूर्भु᳘वःॗ स्वरि᳘त्येता᳘भिर्व्या᳘हृतिभिरेता वै व्या᳘हृतयः सर्वप्रायश्चित्तीस्त᳘दने᳘न स᳘र्वेण प्रा᳘यश्चित्तिं कुरुते ता᳘नि कपा᳘लानि संचि᳘त्य य᳘त्र भस्मो᳘द्धृतᳫं स्यात्तन्नि᳘वपेदेत᳘देव त᳘त्र क᳘र्म ॥  
12.04.1.09	त᳘दाहुः ॥      य᳘स्याग्निहोत्री᳘ दोह्य᳘मानोपविशेत्किं त᳘त्र क᳘र्म का प्रा᳘यश्चित्तिरि᳘ति ताᳫं है᳘के य᳘जुषो᳘त्थापयन्त्यु᳘दस्थाद्देव्य᳘दितिरि᳘तीयं वाऽअ᳘दितिरिमा᳘मेॗवास्माऽएत᳘दु᳘त्थापयाम इ᳘ति व᳘दन्त आ᳘युर्यज्ञ᳘पतावधादित्या᳘युरेॗवास्मिंस्त᳘द्दध्म इ᳘ति व᳘दन्त इ᳘न्द्राय कृण्वतो᳘ भागमि᳘तीन्द्रिय᳘मेॗवास्मिंस्त᳘द्दध्म इ᳘ति व᳘दन्तो मित्रा᳘य व᳘रुणाय चे᳘ति प्राणोदानौ वै᳘ मित्राव᳘रुणौ प्राणोदाना᳘वेॗवास्मिंस्त᳘द्दध्म इति व᳘दन्तस्तां त᳘स्यामा᳘हुत्यां ब्राह्मणा᳘य दद्याद्यम᳘नभ्यागमिष्यन्मन्येता᳘र्तिं वा᳘ऽएषा᳘ पाप्मा᳘नं य᳘जमानस्य प्रतिदृश्यो᳘पाविक्षदा᳘र्तिमेॗवास्मिंस्त᳘त्पाप्मा᳘नं प्र᳘तिमुञ्चाम इ᳘ति व᳘दन्तः ॥  
12.04.1.10	त᳘दु होवाच या᳘ज्ञवल्क्यः ॥      अ᳘श्रद्दधानेभ्यो हैभ्यो गौर᳘पक्रामत्या᳘र्त्यो वाऽआ᳘हुतिं विध्यन्तीत्थ᳘मेव᳘ कुर्याद्दण्डे᳘नैॗवैनां विपिष्यो᳘त्थापयेदि᳘ति तद्य᳘थैॗवादो᳘ धावयतो᳘ऽश्वो वाश्वतरो᳘ वा गदाये᳘त बलीव᳘र्दो वा युक्तस्ते᳘न दण्ड᳘प्रजितेन तो᳘त्त्रप्रजितेन य᳘मध्वानᳫं समी᳘प्सति तᳫं स᳘मश्नुतऽएव᳘मेॗवैत᳘या दण्ड᳘प्रजितया तो᳘त्त्रप्रजितया य᳘ᳫं᳘ स्वर्गं᳘ लोकᳫं समी᳘प्सति तᳫं स᳘मश्नुते ॥
12.04.1.11	अ᳘थ होवाचा᳘रुणिः ॥      द्यौर्वा᳘ऽएत᳘स्याग्निहोत्र᳘स्याग्निहोॗत्र्यय᳘मेव᳘ वत्सोॗ योऽयं प᳘वतऽइय᳘मेॗवाग्निहोत्रस्थाली न वा᳘ऽएवं᳘ विदु᳘षोऽग्निहोत्री᳘ नश्यतिॗ क्वॗ ह्यसौ न᳘श्येॗन्नैवं᳘ विदु᳘षोऽग्निहोत्रीवत्सो᳘ नश्यतिॗ क्वॗ ह्येष न᳘श्येॗन्नैवं᳘ विदु᳘षोऽग्निहोत्रस्थाली᳘ भिद्यतेॗ क्वॗ हीयं᳘ भिद्ये᳘त श्रि᳘यो वै᳘ पर्ज᳘न्यो वर्षति त᳘द्विद्याच्छ्रेमा᳘णं मे महिमा᳘नम᳘धारयमाणो᳘पाविक्षच्छ्रे᳘यान्भविष्यामी᳘ति ता᳘मात्म᳘न्येव᳘ कुर्वीतात्म᳘न्येव तच्छ्रि᳘यं धत्तऽइ᳘ति ह स्माहा᳘रुणिरेत᳘देव त᳘त्र क᳘र्म ॥  
12.04.1.12	त᳘दाहुः ॥      य᳘स्याग्निहोत्री᳘ दोह्य᳘माना वा᳘श्येत किं त᳘त्र क᳘र्म का प्रा᳘यश्चित्तिरि᳘ति स्तम्ब᳘माछि᳘द्य ग्रासयेदेत᳘देव त᳘त्र क᳘र्म ॥ ३ [४.१.] ॥ ॥  
12.04.2.01	त᳘दाहुः ॥     य᳘स्याग्निहोत्री लो᳘हितं दुहीत किं त᳘त्र क᳘र्म का प्रा᳘यश्चित्तिरि᳘ति व्यु᳘त्क्रामते᳘त्युक्त्वा मे᳘क्षणं कृॗत्वान्वाहार्यप᳘चनं प᳘रिश्रयितवै᳘ ब्रूयात्त᳘स्मिन्नेनच्छ्रपयित्वा त᳘स्मिंस्तूष्णीं᳘ जुहुयाद᳘निरुक्तम᳘निरुक्तो वै᳘ प्रजा᳘पतिः प्राजापत्य᳘मग्निहोत्रᳫं स᳘र्वं वाऽअ᳘निरुक्तं त᳘दने᳘न स᳘र्वेण प्रा᳘यश्चित्तिं कुरुते तां त᳘स्यामा᳘हुत्यां ब्राह्मणा᳘य दद्याद्यम᳘नभ्यागमिष्यन्म᳘न्येता᳘र्तिं वा᳘ऽएषा᳘ पाप्मा᳘नं य᳘जमानस्य प्रतिदृ᳘श्य दुहे या लो᳘हितं दुहऽआ᳘र्तिमेॗवास्मिंस्त᳘त्पाप्मा᳘नं प्र᳘तिमुञ्चत्य᳘थ य᳘दन्य᳘द्विन्देत्ते᳘न जुहुयाद᳘नार्तेनैव तदा᳘र्तं यज्ञ᳘स्य नि᳘ष्करोत्येत᳘देव त᳘त्र क᳘र्म ॥  
12.04.2.02	त᳘दाहुः ॥     य᳘स्याग्निहोत्रं᳘ दोह्य᳘मानममेध्य᳘माप᳘द्येत किं त᳘त्र क᳘र्म का प्रा᳘यश्चित्तिरि᳘ति त᳘द्धैके होत᳘व्यं मन्यन्ते प्र᳘यतमेतॗन्नैतस्या᳘होमो᳘ऽवकल्पते न वै᳘ देवाः क᳘स्माच्चन᳘ बीभत्सन्ते बी᳘भत्सन्ता३इतु᳘ देवा᳘ इत्थ᳘मेव᳘ कुर्याद्गा᳘र्हपत्यादुष्णं भ᳘स्म निरु᳘ह्य त᳘स्मिन्नेनदुष्णे भ᳘स्मंस्तूष्णीं नि᳘नयेदद्भि᳘रुपनि᳘नयत्यद्भि᳘रेनदाप्नोत्य᳘थ य᳘दन्य᳘द्विन्देत्ते᳘न जुहुयादेत᳘देव त᳘त्र क᳘र्म ॥  
12.04.2.03	त᳘दाहुः ॥     य᳘स्याग्निहोत्रं᳘ दोहित᳘ममेध्य᳘माप᳘द्येत किं त᳘त्र क᳘र्म का प्रा᳘यश्चित्तिरि᳘ति य᳘ऽएॗवैते᳘ऽङ्गारा नि᳘रूढा ये᳘ष्वधिश्रयिष्यन्भ᳘वति ता᳘न्प्रत्यु᳘ह्य त᳘स्मिन्नेनदुष्णे भ᳘स्मंस्तूष्णीं नि᳘नयेदद्भि᳘रुपनि᳘नयत्यद्भि᳘रेनदाप्नोत्य᳘थ य᳘दन्य᳘द्विन्देत्ते᳘न जुहुयादेत᳘देव त᳘त्र क᳘र्म ॥ 
12.04.2.04	त᳘दाहुः ॥     य᳘स्याग्निहोत्रम᳘धिश्रितममेध्य᳘माप᳘द्येत किं त᳘त्र क᳘र्म का प्रा᳘यश्चित्तिरि᳘ति य᳘ऽएॗवैते᳘ऽङ्गारा नि᳘रूढा येष्व᳘धिश्रितं भ᳘वति ते᳘ष्वेनत्तूष्णीं᳘ जुहुयात्त᳘द्धुतम᳘हुतं यद᳘हैनत्ते᳘षु जुहो᳘ति ते᳘न हुतं य᳘द्वेनांस्ते᳘नैॗवानुगम᳘यति तेना᳘हुतमद्भि᳘रुपनि᳘नयत्यद्भि᳘रेनदाप्नोत्य᳘थ य᳘दन्य᳘द्विन्देत्ते᳘न जुहुयादेत᳘देव त᳘त्र क᳘र्म ॥ 
12.04.2.05	त᳘दाहुः ॥     य᳘दधिश्रितेऽग्निहोत्रे य᳘जमानो म्रिये᳘त किं त᳘त्र क᳘र्म का प्रा᳘यश्चित्तिरि᳘ति त᳘देॗवैनदभिपर्याधा᳘य वि᳘ष्पन्दयेद᳘थो ख᳘ल्वाहुरेता᳘वती स᳘र्वस्य हविर्यज्ञ᳘स्य प्रा᳘यश्चित्तिरि᳘त्येत᳘देव त᳘त्र क᳘र्म ॥  
12.04.2.06	त᳘दाहुः ॥     य᳘स्याग्निहोत्रᳫं स्रुच्यु᳘न्नीतᳫं स्क᳘न्देत्किं त᳘त्र क᳘र्म का प्रा᳘यश्चित्तिरि᳘ति स्कन्नप्रायश्चित्ते᳘नाभिमृ᳘श्याद्भि᳘रुपनिनी᳘य प᳘रिशिष्टेन जुहुयाद्य᳘द्यु नी᳘ची स्रु᳘क्स्याद्य᳘दि वा भिद्ये᳘त स्कन्नप्रायश्चित्ते᳘नैॗवाभिमृ᳘श्या᳘द्भि᳘रुपनिनी᳘य य᳘त्स्थाल्यां प᳘रिशिष्टᳫं स्यात्ते᳘न जुहुयात् ॥  
12.04.2.07	तद्धै᳘के ॥      प्रतिपरे᳘त्य य᳘त्स्थाल्यां प᳘रिशिष्टं भ᳘वति ते᳘न जुह्वति त᳘दु त᳘था न᳘ कुर्यात्स्वॗर्ग्यं वा᳘ऽएतद्य᳘दग्निहोत्रं यो᳘ हैनं त᳘त्र ब्रूयात्प्र᳘ति न्वा᳘ऽअय᳘ᳫं᳘ स्वर्गा᳘ल्लोकाद᳘वारुक्षॗन्नास्येद᳘ᳫं᳘ स्वॗर्ग्यमिव भविष्यती᳘तीश्वरो᳘ ह त᳘थैव᳘ स्यात् ॥  
12.04.2.08	इत्थ᳘मेव᳘ कुर्यात् ॥      त᳘देवो᳘पविशेद्य᳘त्स्थाल्यां प᳘रिशिष्टᳫं स्यात्त᳘दस्माऽउन्नीया᳘हरेयुस्तद्धै᳘कऽउ᳘पवल्हन्ते हुतोच्छिष्टं वा᳘ऽएत᳘द्यात᳘याम वा᳘ऽएॗत᳘न्नैत᳘स्य होत᳘व्यमिति त᳘दु तन्ना᳘द्रियेत यदा वा᳘ऽएतद᳘यातयामा᳘थैनद्धविरात᳘ञ्चनं कुर्वते त᳘स्माद्य᳘त्स्थाल्यां प᳘रिशिष्टᳫं स्यात्त᳘दस्माऽउन्नीया᳘हरेयुर्य᳘द्यु त᳘त्र न स्याद्य᳘दन्य᳘द्विन्देत्त᳘दग्ना᳘वधिश्रि᳘त्यावज्यो᳘त्यापः᳘ प्रत्यानी᳘योद्वा᳘स्य त᳘ददो᳘ हैवो᳘न्नेष्यामी᳘त्युक्तं भ᳘वत्यथा᳘त्र यथोन्नीत᳘मेॗवास्माऽउन्नीया᳘हरेयुस्ते᳘न का᳘मं जुहुयादेत᳘देव त᳘त्र क᳘र्म ॥  
12.04.2.09	त᳘दाहुः ॥     य᳘स्याग्निहोत्र᳘ᳫं᳘ स्रुच्यु᳘न्नीतममेध्य᳘माप᳘द्येत किं᳘ त᳘त्र क᳘र्म का प्रा᳘यश्चित्तिरि᳘ति तद्धै᳘के होत᳘व्यं मन्यन्ते प्र᳘यतमेतॗन्नैतस्या᳘होमो᳘ऽवकल्पते न वै᳘ देवाः क᳘स्माच्चन᳘ बीभत्सन्तऽइ᳘ति तद्धै᳘कऽउत्सि᳘च्य छर्दयन्ति त᳘दु त᳘था न᳘ कुर्याद्यो᳘ हैनं त᳘त्र ब्रूयात्प᳘रासिञ्चत न्वा᳘ऽअय᳘मग्निहोत्रं᳘ क्षिॗप्रेऽयं य᳘जमानः प᳘रासेक्ष्यतऽइ᳘तीश्वरो᳘ ह त᳘थैव᳘ स्यादित्थ᳘मेव᳘ कुर्यादाहवनी᳘ये समि᳘धमभ्याधा᳘याहवनी᳘यादेॗवोष्णं भ᳘स्म निरु᳘ह्य त᳘स्मिन्नेनदुष्णे भ᳘स्मंस्तूष्णीं नि᳘नयेदद्भि᳘रुपनि᳘नयत्यद्भि᳘रेनदाप्नोत्य᳘थ य᳘दन्य᳘द्विन्देत्ते᳘न जुहुयादेत᳘देव त᳘त्र क᳘र्म ॥  
12.04.2.10	त᳘दाहुः ॥     य᳘स्याग्निहोत्र᳘ᳫं᳘ स्रुच्यु᳘न्नीतमुप᳘रिष्टादवव᳘र्षेत्किं त᳘त्र क᳘र्म का प्रा᳘यश्चित्तिरि᳘ति त᳘द्विद्यादुप᳘रिष्टान्मा शुक्रमा᳘गन्नु᳘प मां᳘ देवाः प्रा᳘भूवञ्छ्रे᳘यान्भविष्यामी᳘ति ते᳘न का᳘मं जुहुयादेत᳘देव त᳘त्र क᳘र्म ॥ ४ [४.२.] ॥ ॥  
12.04.3.01	त᳘दाहुः ॥     यत्पू᳘र्वस्यामा᳘हुत्याᳫं हुता᳘याम᳘थाग्नि᳘रनुग᳘छेत्किं त᳘त्र क᳘र्म का प्रा᳘यश्चित्तिरि᳘ति यं प्र᳘तिवेशᳫं श᳘कलं विन्देत्त᳘मभ्य᳘स्याभि᳘जुहुयाद्दा᳘रौ-दारावग्निरि᳘ति व᳘दन्दा᳘रौ-दारौॗ ह्येॗवाग्निर्य᳘द्युऽअस्य हृ᳘दॗयं व्येव᳘ लिखेद्धि᳘रण्यमभि᳘जुहुयादग्नेर्वा᳘ऽएतद्रे᳘तो यद्धि᳘रण्यं य᳘ उ वै᳘ पुत्रः स᳘ पिता यः᳘ पिता स᳘ पुत्रस्त᳘स्माद्धि᳘रण्यमभि᳘जुहुयादेत᳘देव᳘ त᳘त्र क᳘र्म ॥  
12.04.3.02	त᳘दाहुः ॥     य᳘स्याहवनी᳘य उ᳘द्धृतः पुॗराग्निहोत्रा᳘दनुग᳘छेत्किं त᳘त्र क᳘र्म का प्रा᳘यश्चित्तिरि᳘ति गा᳘र्हपत्या᳘देॗवैनं प्रा᳘ञ्चमुद्धृ᳘त्योपसमाधा᳘याग्निहोत्रं᳘ जुहुयात्स यद्य᳘पि शत᳘मेव कृ᳘त्वः पु᳘नःपुनरु᳘द्धृतोऽनुग᳘छेद्गा᳘र्हपत्यादेॗवैनं प्रा᳘ञ्चमुद्धृ᳘त्योपसमाधा᳘याग्निहोत्रं᳘ जुहुयादेतदे᳘व त᳘त्र क᳘र्म ॥  
12.04.3.03	त᳘दाहुः ॥     य᳘स्य गा᳘र्हपत्योऽनुग᳘छेत्किं त᳘त्र क᳘र्म का प्रा᳘यश्चित्तिरि᳘ति तᳫं है᳘कऽउ᳘ल्मुकादेव नि᳘र्मन्थन्ति यतो वै पु᳘रुषस्यान्ततो न᳘श्यति त᳘तो वै स त᳘स्य प्रा᳘यश्चित्तिमिछतऽइ᳘ति व᳘दन्तस्त᳘दु त᳘था न᳘ कुर्यादुल्मुकᳫं ह वै᳘ वादा᳘य च᳘रेयुरु᳘ल्मुकस्य वावव्र᳘श्चमित्थ᳘मेव᳘ कुर्यादु᳘ल्मुकाद᳘ङ्गारमादा᳘य त᳘मर᳘ण्योरभिवि᳘मथ्नीयादु᳘प ह तं का᳘ममाप्नोति य᳘ उल्मुकम᳘थ्यऽउ᳘पो तंॗ योऽर᳘ण्योरेत᳘देव त᳘त्र क᳘र्म ॥  
12.04.3.04	त᳘दाहुः ॥     य᳘स्याग्ना᳘वग्नि᳘मभ्युद्ध᳘रेयुः किं त᳘त्र क᳘र्म का प्रा᳘यश्चित्तिरि᳘तीश्वरौ वा᳘ऽएतौ᳘ सम्पद्या᳘शान्तौ य᳘जमानस्य प्रजां᳘ च पशूं᳘श्च निर्द᳘हस्त᳘दभि᳘मन्त्रयेत स᳘मितᳫं सं᳘कल्पेथाᳫं स᳘म्प्रियौ रोचिष्णू᳘ सुमनस्य᳘मानौ इ᳘षमू᳘र्जमभि᳘ संव᳘सानौ ॥ सं᳘ वां म᳘नाᳫंसि सं᳘ व्रता स᳘मु चित्तान्या᳘करम् अ᳘ग्ने पुरीष्याधिपा᳘ भव त्वं᳘ न इ᳘षमू᳘र्जं य᳘जमानाय धेही᳘ति शा᳘न्तिमेॗवाभ्यामेत᳘द्वदति य᳘जमानस्य प्रजा᳘यै पशूनाम᳘हिᳫंसायै ॥  
12.04.3.05	य᳘द्युऽअस्य हृ᳘दॗयं व्येव᳘ लिखे᳘त् ॥      अग्न᳘येऽग्निम᳘तेऽष्टा᳘कपालं पुरोडा᳘शं नि᳘र्वपेत्त᳘स्यावृ᳘त्सप्त᳘दश सामिधेनीर᳘नुब्रूयाद्वा᳘र्त्रघ्नावा᳘ज्यभागौ विरा᳘जौ संयाॗज्येऽअ᳘थैते᳘ याज्यानुवाॗक्येऽअग्नि᳘नाग्निः स᳘मिध्यते कवि᳘र्गृह᳘पतिर्यु᳘वा हव्यवा᳘ड्जुॗह्वास्य इत्य᳘थ याॗज्या त्वॗᳫंॗ ह्यग्नेऽअग्नि᳘ना वि᳘प्रो वि᳘प्रेण स᳘न्त्सता᳟  स᳘खा स᳘ख्या समिध्य᳘सऽइ᳘ति शा᳘न्तिमेॗवाभ्यामेत᳘द्वदति य᳘जमानस्य प्रजा᳘यै पशूनाम᳘हिᳫंसायाऽएत᳘देव त᳘त्र क᳘र्म ॥  
12.04.3.06	त᳘दाहुः ॥     य᳘स्याहवनीये᳘ऽननुगते गा᳘र्हपत्योऽऽनुग᳘छेत्किं त᳘त्र क᳘र्म का प्रा᳘यश्चित्तिरि᳘ति तᳫं है᳘के त᳘त एव प्रा᳘ञ्चमु᳘द्धरन्ति प्राणा वा᳘ऽअग्न᳘यः प्राणा᳘नेॗवास्माऽएतदु᳘द्धराम इ᳘ति व᳘दन्तस्त᳘दु त᳘था न᳘ कुर्याद्यो᳘ हैनं त᳘त्र ब्रूयात्प्रा᳘चो न्वा᳘ऽअयं य᳘जमानस्य प्राणान्प्रा᳘रौत्सीन्मरिष्य᳘त्ययं य᳘जमान इ᳘तीश्वरो ह त᳘थैव᳘ स्यात् ॥      ०७    अ᳘थ है᳘के प्रत्य᳘ञ्चमा᳘हरन्ति ॥      प्राणोदाना᳘विमावि᳘ति व᳘दन्तस्त᳘दु त᳘था न᳘ कुर्यात्स्वॗर्ग्यं वा᳘ऽएतद्य᳘दग्निहोत्रं यो᳘ हैनं त᳘त्र ब्रूयात्प्र᳘ति न्वा᳘ऽअय᳘ᳫं᳘ स्वर्गा᳘ल्लोकाद᳘वारुक्षॗन्नास्येद᳘ᳫं᳘ स्वॗर्ग्यमिव भविष्यती᳘तीश्वरो᳘ ह त᳘थैव᳘ स्यात् ॥  
12.04.3.08	अ᳘थ है᳘केऽन्यं गा᳘र्हपत्यं मन्थन्ति ॥      त᳘दु त᳘था न᳘ कुर्याद्यो᳘ हैनं त᳘त्र ब्रूया᳘दग्नेर्न्वा᳘ऽअयम᳘धि द्विष᳘न्तं भ्रा᳘तृव्यमजीजनत क्षिॗप्रेऽस्य द्विषन्भ्रा᳘तृव्यो जनिष्य᳘ते प्रिय᳘तमᳫं रोत्स्यती᳘तीश्वरो᳘ ह त᳘थैव᳘ स्यात् ॥  
12.04.3.09	अ᳘थ है᳘केऽनुगम᳘य्यान्यं᳘ मन्थन्ति ॥      त᳘स्याशांॗ नेयाद᳘पि यत्प᳘रिशिष्टम᳘भूत्त᳘दजीजसतॗ नास्य दायाद᳘श्चन प᳘रिशेक्ष्यतऽइ᳘तीश्वरो᳘ ह त᳘थैव᳘ स्यात् ॥  
12.04.3.10	इत्थ᳘मेव᳘ कुर्यात् ॥      अर᳘ण्योरग्नी᳘ समारोह्यो᳘दङ्ङुदवसा᳘य निर्म᳘थ्य जु᳘ह्वद्वसेत्त᳘था ह न कां᳘ चन᳘ परिचक्षां᳘ करो᳘ति नवावसान᳘ऽउऽअस्याभितोरात्र᳘ᳫं᳘ हुतं᳘ भवति ॥ ५ [४.३.] ॥ ॥
12.04.4.01	अ᳘थ प्रातर्भ᳘स्मान्युद्धृ᳘त्य ॥      गोम᳘येनालि᳘प्यार᳘ण्योरेॗवाग्नी᳘ समारो᳘ह्य प्रत्य᳘वस्यति मथित्वा गा᳘र्हपत्यमुद्धृ᳘त्याहवनी᳘यमाहृ᳘त्यान्वाहार्यप᳘चनमग्न᳘ये पथिकृ᳘तेऽष्टा᳘कपालं पुरोडा᳘शं नि᳘र्वपेत्त᳘स्यावृत्ता᳘ एव᳘ सप्त᳘दश सामिधेनीर᳘नुब्रूयाद्वा᳘र्त्रघ्नावा᳘ज्यभागौ विरा᳘जौ संयाॗज्येऽअ᳘थैते᳘ याज्यानुवाॗक्ये वे᳘त्था हि᳘ वेधोऽअ᳘ध्वनः पथ᳘श्च देवा᳘ञ्जसा अ᳘ग्ने यज्ञे᳘षु सुक्रतवित्य᳘थ याज्या᳘ देवा᳘नाम᳘पि प᳘न्थामगन्म य᳘च्छक्न᳘वाम त᳘दनुप्र᳘वोढुम् अग्नि᳘र्विद्वान्त्स᳘ यज्ञात्से᳘द हो᳘ता सो᳘ऽअध्वरान्त्स᳘ ऋतू᳘न्कल्पयाती᳘त्यग्निर्वै᳘ पथिकृ᳘त्पथा᳘मपिनेता स᳘ एॗवैनं यज्ञपथमपिनयत्येत᳘देव᳘ त᳘त्र क᳘र्म ॥  
12.04.4.02	त᳘दाहुः ॥     य᳘स्याग्न᳘यः सᳫंसृज्ये᳘रन्किं त᳘त्र क᳘र्म का प्रा᳘यश्चित्तिरि᳘ति स य᳘दि पर᳘स्ताद्द᳘हन्नभीयात्त᳘द्विद्यात्पर᳘स्तान्मा शुक्रमा᳘गन्नु᳘प मां᳘ देवाः प्रा᳘भूवञ्छ्रे᳘यान्भविष्यामी᳘ति य᳘द्युऽअस्य हृ᳘दॗयं व्येव᳘ लिखे᳘दग्न᳘ये वि᳘विचयेऽष्टा᳘कपालं पुरोडा᳘शं नि᳘र्वपेत्त᳘स्यावृ᳘त्ता᳘ एव᳘ सप्त᳘दश सामिधेनीर᳘नुब्रूयाद्वा᳘र्त्रघ्नावा᳘ज्यभागौ विरा᳘जौ संयाॗज्येऽअ᳘थैते᳘ याज्यानुवाॗक्ये वि᳘ ते वि᳘ष्वग्वा᳘तजूतासोऽअग्ने भा᳘मासः शुचे शु᳘चयश्चरन्ति तुविम्रक्षा᳘सो दिव्या न᳘वग्वा व᳘नावनन्ति धृषता᳘ रुज᳘न्त इत्य᳘थ याॗज्या त्वा᳘मग्ने मा᳘नुषीरीडते वि᳘शो होत्रावि᳘दं वि᳘विचिᳫं रत्नधा᳘तमम् गु᳘हा स᳘न्तᳫं सुभग विश्व᳘दर्शतं तुविष्वण᳘सᳫं सुय᳘जं घृतश्रि᳘यमित्य᳘थो ह यो᳘ द्विषतो भ्रा᳘तृव्याद्व्यावि᳘वृत्सेत त᳘त्काम एत᳘या यजेत वि᳘ हैॗवास्माद्वर्तत एत᳘देव त᳘त्र क᳘र्म ॥  
12.04.4.03	य᳘द्वय᳘मितो द᳘हन्नभीया᳟त् ॥      त᳘द्विद्यादभि᳘ द्विष᳘न्तं भ्रा᳘तृव्यं भविष्यामि श्रे᳘यान्भविष्यामी᳘ति य᳘द्युऽअस्य हृ᳘दॗयं व्येव᳘ लिखे᳘दग्न᳘ये संवर्गा᳘याष्टा᳘कपालं पुरोडा᳘शं नि᳘र्वपेत्त᳘स्यावृत्ता᳘ एव᳘ सप्त᳘दश सामिधेनीर᳘नुब्रूयाद्वा᳘र्त्रघ्नावा᳘ज्यभागौ विरा᳘जौ संयाॗज्येऽअ᳘थैते᳘ याज्यानुवाॗक्ये प᳘रस्याऽअ᳘धि संवतो᳘ऽवराᳫं२॥ऽअभ्या᳘तर य᳘त्राहम᳘स्मि ता᳘ᳫं᳘२॥ऽअवेत्य᳘थ याॗज्या मा᳘ नोऽअस्मि᳘न्महाधने प᳘रावर्ग्भारभृ᳘द्यथा सं᳘ व᳘र्गᳫं सᳫं रयिं᳘ जयेत्य᳘थो ह यो᳘ द्विषतो भ्रा᳘तृव्यात्संवि᳘वृक्षेत त᳘त्काम एत᳘या यजेत सᳫं हैॗवास्माद्वृङ्क्तऽएत᳘देव त᳘त्र क᳘र्म ॥ 
12.04.4.04	त᳘दाहुः ॥     य᳘स्य वैद्युतो द᳘हेत्किं त᳘त्र क᳘र्म का प्रा᳘यश्चित्तिरि᳘ति त᳘द्विद्यादुप᳘रिष्टान्मा शुक्रमा᳘गन्नुप मां᳘ देवाः प्रा᳘भूवञ्छ्रे᳘यान्भविष्यामी᳘ति य᳘द्युऽअस्य हृ᳘दॗयं व्येव᳘ लिखे᳘दग्न᳘येऽप्तुमतेऽष्टा᳘कपालं पुरोडा᳘शं नि᳘र्वपेत्त᳘स्यावृत्ता᳘ एव᳘ सप्त᳘दश सामिधेनीर᳘नुब्रूयाद्वा᳘र्त्रघ्नावा᳘ज्यभागौ विरा᳘जौ संयाॗज्येऽअ᳘थैते᳘ याज्यानुवाॗक्येऽअॗप्स्वग्ने स᳘धिष्ट᳘व सौ᳘षधीरनुरुध्यसे ग᳘र्भे स᳘न्जायसे पु᳘नरित्य᳘थ याॗज्या ग᳘र्भोऽअस्यो᳘षधीनां ग᳘र्भो व᳘नस्प᳘तीनाम् ग᳘र्भा वि᳘श्वस्य भूतस्या᳘ग्ने ग᳘र्भोऽअपा᳘मसी᳘ति शा᳘न्तिमेॗवाभ्यामेत᳘द्वदति य᳘जमानस्य प्रजा᳘यै पशूना᳘महिᳫंसायाऽएत᳘देव त᳘त्र क᳘र्म ॥  
12.04.4.05	त᳘दाहुः ॥     य᳘स्याग्न᳘योऽमेध्यै᳘रग्नि᳘भिः सᳫंसृज्ये᳘रन्किं त᳘त्र क᳘र्म का प्रा᳘यश्चित्तिरि᳘त्यग्न᳘ये शु᳘चयेऽष्टा᳘कपालं पुरोडा᳘शं नि᳘र्वपेत्त᳘स्यावृत्ता᳘ एव᳘ सप्त᳘दश सामिधेनीर᳘नुब्रूयाद्वा᳘र्त्रघ्नावा᳘ज्यभागौ विरा᳘जौ संयाॗज्येऽअ᳘थैते᳘ याज्यानुवाॗक्येऽअग्निः शु᳘चिव्रततमः शु᳘चिर्वि᳘प्रः शु᳘चिः कविः᳟ शु᳘ची रोचतऽआ᳘हुत इत्य᳘थ याज्यो᳘दग्ने शु᳘चयस्त᳘व शुक्रा भ्रा᳘जन्त ईरते त᳘व ज्यो᳘तीᳫंष्यर्च᳘य इ᳘ति शा᳘न्तिमेॗवाभ्यामेत᳘द्वदति य᳘जमानस्य प्रजा᳘यै पशूना᳘महिᳫंसायाऽएत᳘देव त᳘त्र क᳘र्म ॥  
12.04.4.06	त᳘दाहुः ॥     य᳘स्याहवनी᳘यम᳘नुद्धृतमादिॗत्योऽभ्यस्तमियात्किं त᳘त्र क᳘र्म का प्रा᳘यश्चित्तिरि᳘त्येते वै᳘ रश्म᳘यो वि᳘श्वे देवाॗस्तेऽस्मादपप्र᳘यन्ति त᳘दस्मैॗ व्यृध्यते य᳘स्माद्देवा᳘ अपप्रय᳘न्ति ताम᳘नुॗ व्यृद्धिं य᳘श्च वे᳘द य᳘श्च न ता᳘ऽउभा᳘वाहतुर᳘नुद्धृतमस्याभ्य᳘स्तमगादि᳘ति त᳘त्रेत्थं᳘ कुर्याद्ध᳘रितᳫं हि᳘रण्यं दर्भे᳘ प्रब᳘ध्य पश्चाद्ध᳘र्तवै᳘ ब्रूयात्त᳘देत᳘स्य रूपं᳘ क्रियते य᳘ एष त᳘पत्य᳘हर्वा᳘ऽएतद᳘ह्नो रूपं᳘ क्रियते पवि᳘त्रं दर्भाः᳘ पव᳘यत्येॗवैनं तद᳘थेध्म᳘मादी᳘प्य प्रा᳘ञ्चᳫं ह᳘र्तवै᳘ ब्रूयाद्ब्राह्मण᳘ आर्षेय उ᳘द्धरेद्ब्राह्मणो वा᳘ऽआर्षेयः स᳘र्वा देव᳘ताः स᳘र्वाभिरेॗवैनं त᳘द्देव᳘ताभिः स᳘मर्धयति त᳘मुपसमाधा᳘य प्रतिपरे᳘त्य गा᳘र्हपत्यऽआ᳘ज्यमधिश्रि᳘त्योद्वा᳘स्योत्पू᳘यावे᳘क्ष्य चतुर्गृहीतमा᳘ज्यं गृहीत्वा᳘ समि᳘धमुपसंगृ᳘ह्य प्रा᳘ङुदा᳘द्रवत्य᳘थाहवनी᳘ये समि᳘धमभ्याधा᳘य द᳘क्षिणं जान्वा᳘च्य जुहोति वि᳘श्वेभ्यो देवे᳘भ्यः स्वाहे᳘ति स य᳘था ब्राह्मण᳘मावसथवासि᳘नं क्रुद्धं य᳘न्तमुक्षवेह᳘तोपमन्त्र᳘येतैव᳘मेॗवैतद्वि᳘श्वान्देवानु᳘पमन्त्रयते जान᳘न्ति हैनमु᳘प हैनमा᳘वर्तन्तऽएत᳘देव तत्र᳘ क᳘र्म ॥  
12.04.4.07	त᳘दाहुः ॥     य᳘स्याहवनी᳘यमनुद्धृतमादिॗत्योऽभ्युदिया᳘त्किं त᳘त्र क᳘र्म का प्रा᳘यश्चित्तिरि᳘त्येते वै᳘ रश्म᳘यो वि᳘श्वे देवाॗस्तेऽस्मादूषिवाᳫंसोऽपप्र᳘यन्ति त᳘दस्मैॗ व्यृध्यते य᳘स्माद्देवा᳘ अपप्रय᳘न्ति ताम᳘नुॗ व्यृद्धिं य᳘श्च वे᳘द य᳘श्च न ता᳘ऽउभा᳘वाहतुर᳘नुद्धृतमस्याभ्यु᳘दगादि᳘ति त᳘त्रेत्थं कुर्याद्रजतᳫं हि᳘रण्यं दर्भे᳘ प्रब᳘ध्य पुर᳘स्ताद्ध᳘र्तवै᳘ ब्रूयात्त᳘च्चन्द्र᳘मसो रूपं᳘ क्रियते रा᳘त्रिर्वै᳘ चन्द्र᳘मास्तद्रा᳘त्रे रूपं᳘ क्रियते पवि᳘त्रं दर्भाः᳘ पव᳘यत्येॗवैनं तद᳘थेध्म᳘मादी᳘प्यान्व᳘ञ्चᳫं ह᳘र्तवै᳘ ब्रूयाद्ब्राह्मण᳘ आर्षेय उ᳘द्धरेद्ब्राह्मणो वा᳘ऽआर्षेयः स᳘र्वा देव᳘ताः स᳘र्वाभिरेॗवैनं त᳘द्देव᳘ताभिः स᳘मर्धयति त᳘मुपसमाधा᳘य प्रतिपरे᳘त्य गा᳘र्हपत्यऽआ᳘ज्यमधिश्रि᳘त्योद्वा᳘स्योत्पू᳘यावे᳘क्ष्य यथागृहीतमा᳘ज्यं गृहीत्वा᳘ समि᳘धमुपसंगृ᳘ह्य प्रा᳘ङुदा᳘द्रवत्य᳘थाहवनी᳘ये समि᳘धमभ्याधा᳘य द᳘क्षिणं जान्वा᳘च्य जुहोति वि᳘श्वेभ्यो देवे᳘भ्यः स्वाहे᳘तिॗ सोऽसा᳘वेव ब᳘न्धुर्न᳘ ह वै त᳘त्र का᳘ चना᳘र्तिर्न रि᳘ष्टिर्भवति य᳘त्रैषा प्रा᳘यश्चित्तिः क्रिय᳘तऽएत᳘देव त᳘त्र कर्म ॥ ६ [४.४.] ॥ चतुर्थोऽध्यायः [७८.] ॥ ॥
12.05.1.01	त᳘दाहुः ॥      य᳘देष᳘ दीर्घसॗत्त्र्यग्निहोत्रं जु᳘ह्वत्प्रव᳘सन्म्रिये᳘त जुहुयु᳘रस्मा३इ ना३ऽइ᳘ति तद्धै᳘के होत᳘व्यं मन्यन्तऽआ᳘गन्तोरि᳘ति त᳘दु त᳘था न᳘ कुर्याद᳘तस्थानो वा᳘ऽएष त᳘स्मै य᳘देनᳫं शवदह्या᳘याऽइव जुहुयु᳘र्यज्ञा᳘य वा᳘ऽएष आ᳘हुतिभ्यस्तस्थानः स᳘ हैनम᳘मृष्यमाणस्तृप्र᳘ᳫं᳘ सचते ॥  
12.05.1.02	अ᳘थ है᳘कऽआहुः ॥      एव᳘मेॗवान्वा᳘हिता अहूय᳘मानाः शयीरन्नि᳘ति त᳘दु त᳘था न᳘ कुर्याद᳘तस्थानो वा᳘ऽएष त᳘स्मै य᳘देनᳫं शवदह्या᳘याऽइवेन्धीरन्यज्ञा᳘य वा᳘ऽएष आ᳘हुतिभ्यस्तस्थानः स᳘ हैनम᳘मृष्यमाणस्तृप्र᳘ᳫं᳘ सचते ॥ 
12.05.1.03	अ᳘थ है᳘केऽर᳘ण्योः ॥      अग्नी᳘ समारो᳘ह्य नि᳘दधति तमा᳘हृते नि᳘र्मन्थन्ति त᳘दु त᳘था न᳘ कुर्याद᳘तस्थानो वा᳘ऽएष त᳘स्मै य᳘देनᳫं शवदह्या᳘याऽइव निर्म᳘न्थेयुर्यज्ञा᳘य वा᳘ऽएष आ᳘हुतिभ्यस्तस्थानः स᳘ हैनम᳘मृष्यमाणस्तृप्र᳘ᳫं᳘ सचते ॥ 
12.05.1.04	इत्थ᳘मेव᳘ कुर्यात् ॥      निवा᳘न्यवत्सामे᳘ष्टवै᳘ ब्रूयात्त᳘स्यै प᳘यसा जुहुयादा᳘र्तं वा᳘ऽएतत्प᳘यो य᳘न्निवा᳘न्यवत्सायाऽआ᳘र्तमेत᳘दग्निहोत्रं य᳘न्मृत᳘स्य तदा᳘र्तेनैव तदा᳘र्तं निष्कृ᳘त्य श्रे᳘यान्भवति ॥  
12.05.1.05	तद᳘प्युपॗमास्ति ॥      यद्द्वौ र᳘थौ मृदितौ᳘ समाग᳘छेताᳫं स्या᳘देॗवान्यतरः स्य᳘दाये᳘ति ॥  
12.05.1.06	त᳘स्य वा᳘ऽएत᳘स्याग्निहोत्र᳘स्योपचारः᳘ ॥      प्राचीनावीती᳘ दोहयति यज्ञोपवीती वै᳘ देवे᳘भ्यो दोहयत्य᳘थैवं᳘ पितॄणा᳟म् ॥  
12.05.1.07	ना᳘ङ्गारेष्व᳘धिश्रयति ॥      यद्धा᳘ङ्गारेष्वधिश्र᳘येद्देवत्रा᳘ कुर्याद्गा᳘र्हपत्यादुष्णं भ᳘स्म दक्षिणा᳘ निरु᳘ह्य त᳘स्मिन्नेनद᳘धिश्रयति पितृदेव᳘त्यमेॗवैनत्त᳘त्करोति ॥  
12.05.1.08	ना᳘वज्योतयतिॗ नापः᳘ प्रत्या᳘नयति ॥      य᳘द्धावज्योत᳘येद्य᳘दपः᳘ प्रत्यान᳘येद्देवत्रा᳘ कुर्यान्न त्रिः᳘ प्रतिष्ठा᳘पᳫं हरति यत्त्रिः᳘ प्रतिष्ठा᳘पᳫं ह᳘रेद्देवत्रा᳘ कुर्यात्सकृ᳘देव᳘ निक᳘र्षन्हरति पितृदे᳘वत्यॗमेवैनत्त᳘त्करोति ॥  
12.05.1.09	नो᳘न्नेष्यामी᳘त्याह ॥      न᳘ चतुरु᳘न्नयति यद्धो᳘न्नेष्यामी᳘ति ब्रूयाद्य᳘च्चतु᳘रुन्न᳘येद्देवत्रा᳘ कुर्यात्सकृ᳘देव᳘ तूष्णींॗ न्यक्प᳘र्यस्यति पितृदेव᳘त्यमेॗवैनत्त᳘त्करोति᳟᳟ ॥  
12.05.1.10	नोप᳘रिष्टात्समि᳘धमभ्य᳘स्य हरति ॥      य᳘द्धोप᳘रिष्टात्समि᳘धमभ्य᳘स्य ह᳘रेद्देवत्रा᳘ कुर्यादध᳘स्तादुपा᳘स्य हरति पितृदेव᳘त्यमेॗवैनत्त᳘त्करोति᳟᳟ ॥  
12.05.1.11	नो᳘त्तरेण गा᳘र्हपत्यमेति ॥      यद्धो᳘त्तरेण गा᳘र्हपत्यमिया᳘द्देवत्रा᳘ कुर्याद्द᳘क्षिणेन गा᳘र्हपत्यमेति पितृदेव᳘त्यमेॗवैनत्त᳘त्करोति᳟᳟ ॥  
12.05.1.12	अ᳘थ या᳘न्यमू᳘न्युदीची᳘नाग्राणि तृ᳘णानि भ᳘वन्ति ॥      दक्षिणा᳘ग्राणि ता᳘नि करोति पितृदेव᳘त्यमेॗवैनत्त᳘त्करोत्य᳘थाहवनी᳘ये समि᳘धमभ्याधा᳘य सव्यं जान्वा᳘च्य सकृ᳘देव᳘ तूष्णींॗ न्यक्प᳘र्यस्यति पितृदेव᳘त्यमेॗवैनत्त᳘त्करोति᳟᳟ नो᳘दिङ्गयति नो᳘पमृष्टे न प्रा᳘श्नाति नो᳘दुक्षति पितृदेव᳘त्यमेॗवैनत्त᳘त्करोति᳟᳟ ॥
12.05.1.13	त᳘दाहुः ॥     य᳘देष᳘ दीर्घसॗत्त्र्यग्निहोत्रं जु᳘ह्वत्प्रव᳘सन्म्रिये᳘त कथ᳘मेनमग्नि᳘भिः कुर्युरि᳘ति तᳫं है᳘के दग्ध्वा᳘हरन्ति तमा᳘हृतमग्नि᳘भिः सं᳘घ्रापयन्ति त᳘दु त᳘था न᳘ कुर्याद्य᳘थान्य᳘स्यां यो᳘नौ रे᳘तः सिक्तं त᳘दन्य᳘स्यां प्रजि᳘जनयिषेत्तादृक्तद᳘स्थीन्येता᳘न्याहृ᳘त्य कृष्णाजिने न्यु᳘प्य पुरुषविधि᳘ विधायो᳘र्णाभिः प्रछाद्या᳘ज्येनाभिघा᳘र्य त᳘मग्नि᳘भिः समु᳘पोषेत्त᳘देनᳫं स्वाद्यो᳘नेः प्र᳘जनयती᳘ति ॥  
12.05.1.14	तᳫं है᳘के ग्रामाग्नि᳘ना दहन्ति ॥      त᳘दु त᳘था न᳘ कुर्यादेष वै᳘ विश्वा᳘त्क्रव्या᳘दग्निः स᳘ हैनमीश्वरः स᳘पुत्रᳫं स᳘पशुᳫं स᳘मत्तोः ॥  
12.05.1.15	अ᳘थ है᳘के प्रद᳘व्येन दहन्ति ॥      त᳘दु त᳘था न᳘ कुर्यादेष वाऽअ᳘शान्तोऽग्निः स᳘ हैनमीश्वरः स᳘पुत्रᳫं स᳘पशुं प्र᳘दग्धोः ॥  
12.05.1.16	अ᳘थ है᳘कऽउल्मुॗक्येन दहन्ति ॥      त᳘दु त᳘था न᳘ कुर्यादेष वै᳘ रुद्रि᳘योऽग्निः स᳘ हैनमीश्वरः स᳘पुत्रᳫं स᳘पशुंमभि᳘मन्तोः ॥
12.05.1.17	अ᳘थ हैके᳘ऽन्तरेणाग्नींश्चि᳘तिं चित्वा᳟ ॥      त᳘मग्नि᳘भिः समु᳘पोषन्त्येतद्वै य᳘जमानस्याय᳘तनं यद᳘न्तरेणाग्नीनि᳘ति त᳘दु त᳘था न᳘ कुर्याद्यो᳘ हैनं त᳘त्र ब्रूयान्म᳘ध्ये न्वा᳘ऽअयं ग्रा᳘मस्याश᳘सनमजीजनत क्षिॗप्रेऽस्याश᳘सनं जनिष्य᳘ते प्रिय᳘तमᳫं रोत्स्यती᳘तीश्वरो᳘ ह त᳘थैव᳘ स्या᳘त् ॥ ७ [५.१.] ॥ ॥  
12.05.2.01	अ᳘थ ह स्माह ना᳘को मौ᳘द्गल्यः ॥      मरिष्य᳘न्तं चेद्य᳘जमानं म᳘न्येत य᳘त्रैॗवास्मा᳘ऽआश᳘सनं जोषितᳫं स्यात्त᳘दर᳘ण्योरग्नी᳘ समारो᳘ह्य निर्म᳘थ्य जु᳘ह्वद्वसेत्स᳘ यॗदास्मा᳘ल्लोकाद्य᳘जमानः प्रेया᳟त् ॥  
12.05.2.02	अ᳘थैनम᳘न्तरेणाग्नींश्चि᳘तिं चित्वा᳟ ॥      त᳘मग्निभिः समु᳘पोषेदि᳘ति त᳘दु त᳘था न᳘ कुर्याद᳘तस्थानो वा᳘ऽएष त᳘स्मै य᳘देनᳫं शवदह्या᳘याऽइव जुहुयुर्यज्ञा᳘य वा᳘ऽएष आ᳘हुतिभ्यस्तस्थानः स᳘ हैनम᳘मृष्यमाणस्तृप्रᳫं सचते ॥  
12.05.2.03	इत्थ᳘मेव᳘ कुर्यात् ॥      तिस्र᳘ एव᳘ स्थाली᳘रेष्टवै᳘ ब्रूयात्ता᳘सु गोम᳘यानि च शुम्बलानि वावधा᳘य ना᳘ना त्रि᳘ष्वग्नि᳘षु प्र᳘वृञ्ज्यात्ते ये त᳘तः संतापा᳘दग्न᳘यो जा᳘येरंस्तै᳘रेनं दहेयुस्तथा᳘ह तै᳘रेव᳘ दग्धो भ᳘वतिॗ नो प्रत्य᳘क्षमिव ॥  
12.05.2.04	त᳘स्माद᳘प्येतदृषिणाभ्य᳘नूक्तम् ॥      यो᳘ अग्नि᳘रग्नेरध्य᳘जायत शो᳘कात्पृथिव्या उत᳘ वा दिवस्प᳘रि ये᳘न प्रजा᳘ विश्व᳘कर्मा जजा᳘न त᳘मग्ने हे᳘डः प᳘रि ते वृणक्त्वि᳘ति यथऽर्क्त᳘था ब्रा᳘ह्मणम् ॥  
12.05.2.05	अ᳘थैनं विपुरीषं᳘ कृ᳟᳟त्वा ॥      अस्यां पु᳘रीषं प्र᳘तिष्ठापयति पु᳘रीषं वा᳘ऽइयं तत्पु᳘रीषऽएॗवैतत्पु᳘रीषं दधाति या᳘ ह वा᳘ऽअस्यैषा᳘ वृकला स᳘पुरीषा त᳘स्यै ह वि᳘दग्धायै सृगालः स᳘म्भवति ने᳘त्सृगालः᳘ सम्भ᳘वदि᳘ति त᳘दु त᳘था न᳘ कुर्यात्क्षो᳘धुका हास्य प्रजा᳘ भवति त᳘मन्तरतः᳘ प्रक्षाल्या᳘ज्येना᳘न्वनक्ति मे᳘ध्यमेवैनत्त᳘त्करोति ॥  
12.05.2.06	अ᳘थास्य सप्त᳘सु प्राणायतने᳘षु ॥      सप्त᳘ हिरण्यशकलान्प्र᳘त्यस्यति ज्यो᳘तिर्वा᳘ऽअमृ᳘तᳫं हि᳘रण्यं ज्यो᳘तिरेॗवास्मिंस्त᳘दमृ᳘तं दधाति ॥  
12.05.2.07	अ᳘थैनम᳘न्तरेणाग्नींश्चि᳘तिं चित्वा᳘ ॥      कृष्णाजिनमुत्तरलोम प्राची᳘नग्रीवं प्रस्ती᳘र्य त᳘स्मिन्नेनमुत्तानं᳘ निपा᳘द्य जुहूं᳘᳘ घृते᳘न पूर्णां᳘ दक्षिणे᳘ पाणावा᳘दधाति सव्य᳘ऽउपभृ᳘तमु᳘रसि ध्रुवां मु᳘खेऽग्निहोत्रहवणीं ना᳘सिकयोः स्रुवौ क᳘र्णयोः प्राशित्रह᳘रणे शीर्षं᳘श्चमसं᳘ प्रणीताप्राण᳘यनं पार्श्व᳘योः शू᳘र्पेऽउद᳘रे पा᳘त्री᳘ᳫं᳘ समवत्तधा᳘नीं पृषदाज्य᳘वतीᳫं शिश्नस्या᳘न्ते श᳘म्यामाण्ड᳘योर᳘न्ते वृषारवा᳘वन्व᳘गुलू᳘खलं च मु᳘सलं चा᳘न्तरेणोरू᳘ऽअन्या᳘नि यज्ञपात्रा᳘णि दक्षिणे᳘ पाणौ स्फ्य᳟म् ॥  
12.05.2.08	स᳘ एष᳘ यज्ञायुधी य᳘जमानः ॥      य᳘था बि᳘भ्यदामोष᳘मतीया᳘देव᳘मेवॗ योऽस्य स्वर्गे᳘ लोको᳘ भ᳘वति त᳘मभ्य᳘त्येति त᳘मेते᳘ संताप्या᳘ अग्न᳘यो य᳘था पुत्राः᳘ पित᳘रं प्रोषु᳘षमागतᳫं शिव᳘मुपस्पृश᳘न्त्येव᳘ᳫं᳘ शिव᳘ᳫं᳘ हैॗवैतमु᳘पस्पृशन्ति प्र᳘ हैॗवैनं कल्पयन्ति ॥  
12.05.2.09	तं य᳘दि गा᳘र्हपत्यः पू᳘र्वः प्राप्नुया᳟त् ॥      त᳘द्विद्यात्प्रतिष्ठ᳘ एनमग्निः पू᳘र्वः प्रा᳘पत्प्र᳘तिष्ठास्यति प्र᳘त्येवॗ तेऽस्मिं᳘लोके᳘ स्थास्यन्तिॗ येऽस्मात्प्रत्य᳘ञ्च इ᳟ति ॥  
12.05.2.10	अ᳘थ य᳘द्याहवनी᳘यः ॥      त᳘द्विद्यान्मुख्य᳘ एनमग्निः पू᳘र्वः प्रा᳘पन्मुखतो᳘ लोका᳘नजैषीन्मु᳘खमेवॗ तेऽस्मिं᳘लोके᳘ भविष्यन्तिॗ येऽस्मात्प्रत्य᳘ञ्च इ᳟ति ॥  
12.05.2.11	अ᳘थ य᳘द्यन्वाहार्यप᳘चनः ॥      त᳘द्विद्यादन्नाद᳘ एनमग्निः पू᳘र्वः प्रा᳘पद᳘न्नमत्स्यत्य᳘न्नमेव᳘ तेऽस्मिं᳘लोॗकेऽत्स्यन्तिॗ येऽस्मात्प्रत्य᳘ञ्च इ᳟ति ॥  
12.05.2.12	अ᳘थ य᳘दि स᳘र्वे सकृ᳟त् ॥      त᳘द्विद्यात्कल्या᳘णं लोक᳘मजैषीदि᳘त्येता᳘न्यस्मिन्विज्ञा᳘नानि ॥  
12.05.2.13	तां वा᳘ऽएता᳘म् ॥      यजमानात्माहुति᳘मन्ततो᳘ जुहोति सॗ योऽस्य स्वर्गे᳘ लोको᳘ जितो भ᳘वति त᳘त आहुतिम᳘योऽमृ᳘तः स᳘म्भवति ॥  
12.05.2.14	अ᳘थ या᳘न्यश्मम᳘यानि च मृन्म᳘यानि च भ᳘वन्ति ॥      ता᳘नि ब्राह्मणा᳘य दद्याच्छवोद्वह᳘मु ह तं᳘ मन्यन्ते यस्ता᳘नि प्रतिगृह्णा᳘त्यप᳘ एॗवैनान्यभ्य᳘वहरेयुरा᳘पो वा᳘ऽअस्य स᳘र्वस्य प्रतिष्ठा त᳘देनमॗप्स्वेव᳘ प्र᳘तिष्ठापयति ॥  
12.05.2.15	अ᳘थैतामा᳘हुतिं जुहोति ॥      पुत्रो᳘ वा भ्रा᳘ता वा यो᳘ वान्यो᳘ ब्राह्मणः स्या᳘दस्मात्त्वम᳘धि जाॗतोऽसि त्व᳘दयं᳘ जायतां पु᳘नः असौ᳘ स्वर्गा᳘य लोका᳘य स्वाहे᳘त्यनपेक्षमे᳘त्याप उ᳘पस्पृशन्ति ॥ ब्राह्ममणम् ॥ ८ [५.२.] ॥ द्वितीयः प्रपाठकः ॥ कण्डिकासंख्या ९५ ॥ पञ्चमोऽध्यायः [७९.] ॥ ॥
12.06.1.01	सो᳘मो वै रा᳘जा यज्ञः᳘ प्रजा᳘पतिः ॥      त᳘स्यैता᳘स्तॗन्वो या᳘ एता᳘ देव᳘ता या᳘ एता आ᳘हुतीर्जुहो᳘ति ॥  
12.06.1.02	स᳘ य᳘द्यज्ञ᳘स्यार्छे᳟त् ॥      यां तत्प्र᳘ति देव᳘तां म᳘न्येत ता᳘मनुसमी᳘क्ष्य जुहुयाद्य᳘दि दीक्षोपस᳘त्स्वाहवनी᳘ये य᳘दि प्र᳘सुतऽआ᳘ग्नीध्रे वि वा᳘ऽएत᳘द्यज्ञ᳘स्य प᳘र्व स्रᳫंसते यद्ध्व᳘लति साॗ यैव त᳘र्हि त᳘त्र देव᳘ता भ᳘वति त᳘यैॗवैत᳘द्देव᳘तया यज्ञं᳘ भिषज्य᳘ति त᳘या देवत᳘या यज्ञं᳘ प्रतिसं᳘दधाति ॥  
12.06.1.03	स य᳘द्येनं म᳘नसाभि᳘ध्यातः ॥      यज्ञोॗ नोपन᳘मेत्परमेष्ठि᳘ने स्वाहे᳘ति जुहुयात्परमेष्ठी हि स त᳘र्हि भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.04	अ᳘थ य᳘द्येनं वाॗचाभिव्या᳘हृतः ॥      यज्ञोॗ नोपन᳘मेत्प्रजा᳘पतये स्वाहे᳘ति जुहुयात्प्रजा᳘पतिर्हि स त᳘र्हि भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.05	अ᳘थ य᳘स्य रा᳘जानम᳘छेत्वा᳟᳟ ॥      नाह᳘रन्त एयुर᳘न्धसे स्वाहे᳘ति जुहुयाद᳘न्धो हि स त᳘र्हि भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.06	अ᳘थ य᳘दि सातः᳟ ॥      किं᳘चिदाप᳘द्येत सवित्रे स्वाहे᳘ति जुहुयात्सविता हि स त᳘र्हि भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.07	अ᳘थ य᳘दि दीक्षा᳘सु ॥      किं᳘चिदाप᳘द्येत विश्व᳘कर्मणे स्वाहे᳘ति जुहुयाद्विश्व᳘कर्मा हि स त᳘र्हि भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.08	अ᳘थ य᳘दि सोमक्र᳘यण्याम् ॥      किं᳘चिदाप᳘द्येत पूष्णे स्वाहे᳘ति जुहुयात्पूषा हि स त᳘र्हि भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.09	अ᳘थ य᳘दि क्रया᳘योपो᳘त्थितः ॥      किं᳘चिदाप᳘द्येते᳘न्द्राय च मरु᳘द्भ्यश्च स्वाहे᳘ति जुहुयादि᳘न्द्रश्च हि स त᳘र्हि मरु᳘तश्च भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.10	अ᳘थ य᳘दि पण्य᳘मानः ॥      किं᳘चिदाप᳘द्येता᳘सुराय स्वाहे᳘ति जुहुयाद᳘सुरो हि स त᳘र्हि भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.11	अ᳘थ य᳘दि क्रीतः᳟ ॥      किं᳘चिदाप᳘द्येत मित्रा᳘य स्वाहे᳘ति जुहुयान्मित्रो हि स᳘ तर्हि᳘ भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.12	अ᳘थ य᳘द्यूरावा᳘सन्नः ॥      किं᳘चिदाप᳘द्येत वि᳘ष्णवे शिपिविष्टा᳘य स्वाहे᳘ति जुहुयाद्वि᳘ष्णुर्हि स त᳘र्हि शिपिविष्टो भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.13	अ᳘थ य᳘दि पर्युह्य᳘माणः ॥      किं᳘चिदाप᳘द्येत वि᳘ष्णवे नरं᳘धिषाय स्वाहे᳘ति जुहुयाद्वि᳘ष्णुर्हि स त᳘र्हि नरं᳘धिषो भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.14	अ᳘थ यद्या᳘गतः ॥      किं᳘चिदाप᳘द्येत सो᳘माय स्वाहे᳘ति जुहुयात्सो᳘मो हि स त᳘र्हि भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.15	अ᳘थ य᳘द्यासन्द्यामा᳘सन्नः ॥      किं᳘चिदाप᳘द्येत व᳘रुणाय स्वाहे᳘ति जुहुयाद्व᳘रुणो हि स त᳘र्हि भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.16	अ᳘थ यद्या᳘ग्नीध्रगतः ॥      किं᳘चिदाप᳘द्येताग्न᳘ये स्वाहे᳘ति जुहुयादग्निर्हि स त᳘र्हि भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.17	अ᳘थ य᳘दि हविर्धा᳘नगतः ॥      किं᳘चिदाप᳘द्येते᳘न्द्राय स्वाहे᳘ति जुहुयादि᳘न्द्रो हि स त᳘र्हि भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.18	अ᳘थ य᳘द्युपावह्रिय᳘माणः ॥      किं᳘चिदाप᳘द्येता᳘थर्वणे स्वाहे᳘ति जुहुयाद᳘थर्वा हि स त᳘र्हि भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.19	अ᳘थ य᳘द्यᳫंशु᳘षुॗ न्युप्तः ॥      किं᳘चिदाप᳘द्येत वि᳘श्वेभ्यो देवे᳘भ्यः स्वाहे᳘ति जुहुयाद्वि᳘श्वे हि स त᳘र्हि देवा᳘ भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.20	अ᳘थ य᳘द्याप्याय्य᳘मानः ॥      किं᳘चिदाप᳘द्येत वि᳘ष्णवऽआप्रीतपा᳘य स्वाहे᳘ति जुहुयाद्वि᳘ष्णुर्हि स त᳘र्ह्याप्रीतपा भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.21	अ᳘थ य᳘द्यभिषूय᳘माणः ॥      किं᳘चिदाप᳘द्येत यमा᳘य स्वाहे᳘ति जुहुयाद्यमो हि स त᳘र्हि भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.22	अ᳘थ य᳘दि सम्भ्रिय᳘माणः ॥      किं᳘चिदाप᳘द्येत वि᳘ष्णवे स्वाहे᳘ति जुहुयाद्वि᳘ष्णुर्हि स त᳘र्हि भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.23	अ᳘थ य᳘दि पूय᳘मानः ॥      किं᳘चिदाप᳘द्येत वाय᳘वे स्वाहे᳘ति जुहुयाद्वायुर्हि स त᳘र्हि भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.24	अ᳘थ य᳘दि पूतः᳟ ॥      किं᳘चिदाप᳘द्येत शुक्रा᳘य स्वाहे᳘ति जुहुयाछुक्रो हि स त᳘र्हि भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.25	अ᳘थ य᳘दि क्षीरश्रीः᳟ ॥      किं᳘चिदाप᳘द्येत शुक्रा᳘य स्वाहे᳘ति जुहुयाछुक्रो हि स त᳘र्हि भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.26	अ᳘थ य᳘दि सक्तुश्रीः᳟ ॥      किं᳘चिदाप᳘द्येत मन्थि᳘ने स्वाहे᳘ति जुहुयान्मन्थी हि स त᳘र्हि भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.27	अ᳘थ य᳘दि चमसेषू᳘न्नीतः ॥      किं᳘चिदाप᳘द्येत वि᳘श्वेभ्यो देवे᳘भ्यः स्वाहे᳘ति जुहुयाद्वि᳘श्वे हि स त᳘र्हि देवा᳘ भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.28	अ᳘थ य᳘दि हो᳘मायो᳘द्यतः ॥      किं᳘चिदाप᳘द्येता᳘सवे स्वाहे᳘ति जुहुयाद᳘सुर्हि स त᳘र्हि भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.29	अ᳘थ य᳘दि हूय᳘मानः ॥      किं᳘चिदाप᳘द्येत रुद्रा᳘य स्वाहे᳘ति जुहुयाद्रुद्रो हि स त᳘र्हि भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.30	अ᳘थ य᳘द्यभ्या᳘वृत्तः ॥      किं᳘चिदाप᳘द्येत वा᳘ताय स्वाहे᳘ति जुहुयाद्वा᳘तो हि स त᳘र्हि भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.31	अ᳘थ य᳘दि प्र᳘तिख्यातः ॥      किं᳘चिदाप᳘द्येत नृच᳘क्षसे स्वाहे᳘ति जुहुयान्नृच᳘क्षा हि स त᳘र्हि भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.32	अ᳘थ य᳘दि भक्ष्य᳘माणः ॥      किं᳘चिदाप᳘द्येत भक्षा᳘य स्वाहे᳘ति जुहुयाद्भक्षो हि स त᳘र्हि भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.33	अ᳘थ य᳘दि नाराशᳫंसे᳘षु सन्नः᳟ ॥      किं᳘चिदाप᳘द्येत पितृ᳘भ्यो नाराशᳫंसे᳘भ्यः स्वाहे᳘ति जुहुयात्पित᳘रो हि स त᳘र्हि नाराशᳫंसा भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.34	अ᳘थ य᳘द्यवभृथायो᳘द्यतः ॥      किं᳘चिदाप᳘द्येत सि᳘न्धवे स्वाहे᳘ति जुहुयात्सि᳘न्धुर्हि स त᳘र्हि भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.35	अ᳘थ य᳘द्यभ्यवह्रिय᳘माणः ॥      किं᳘चिदाप᳘द्येत समुद्रा᳘य स्वाहे᳘ति जुहुयात्समुद्रो हि स त᳘र्हि भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥ शतम् ६२०० ॥ ॥
12.06.1.36	अ᳘थ य᳘दि प्र᳘प्लुतः ॥      किं᳘चिदाप᳘द्येत सलिला᳘य स्वाहे᳘ति जुहुयात्सलिलो हि स त᳘र्हि भ᳘वत्य᳘प पाप्मा᳘नᳫं हतऽउ᳘पैनं यज्ञो᳘ नमति ॥  
12.06.1.37	ता᳘ वा᳘ऽएताः᳟ ॥      च᳘तुस्त्रिᳫंशतमाज्याहुती᳘र्जुहोति त्र᳘यस्त्रिᳫंशद्वै᳘ देवाः᳘ प्रजा᳘पतिश्चतुस्त्रिᳫंश᳘ एत᳘दु स᳘र्वैर्देवै᳘र्यज्ञं᳘ भिषज्य᳘ति स᳘र्वैर्देवै᳘र्यज्ञं᳘ प्रतिसं᳘दधाति ॥  
12.06.1.38	ता᳘ ब्रॗह्मैव᳘ जुहुयात् ॥      ना᳘ब्रह्मा ब्रह्मा वै᳘ यज्ञ᳘स्य दक्षिणत᳘ आस्ते ब्रह्मा᳘ यज्ञं᳘ दक्षिणतो᳘ गोपायति य᳘दि तु᳘ ब्रह्मा न᳘ विद्याद᳘पि य᳘ एव क᳘श्च विद्यात्स᳘ जुहुयाद्ब्रह्मा᳘णंॗ त्वाम᳘न्त्र्य ब्रह्मणा᳘तिसृष्टस्ता᳘सां वा᳘ऽएता᳘सां व्या᳘हृतीनां बन्धु᳘ता व᳘सिष्ठो ह विरा᳘जं विदां᳘ चकार ताᳫं हे᳘न्द्रोऽभि᳘दध्यौ ॥  
12.06.1.39	स᳘ होवाच ॥      ऋ᳘षे विरा᳘जᳫं ह वै᳘ वेत्थ तां᳘ मे ब्रूही᳘ति स᳘ होवाच किं म᳘म त᳘तः स्यादि᳘ति स᳘र्वस्य च ते यज्ञ᳘स्य प्रा᳘यश्चित्तिं ब्रूया᳘ᳫं᳘ रूपं᳘ च त्वा दर्शयेये᳘ति स᳘ होवाच यन्नु᳘ मे सर्व᳘स्य यज्ञ᳘स्य प्रा᳘यश्चित्तिं ब्रूयाः कि᳘मु स᳘ स्याद्यं त्वᳫं रूपं᳘ दर्श᳘येथा इ᳘ति जीवस्वर्ग᳘ एॗवास्मा᳘ल्लोकात्प्रे᳘यादि᳘ति ॥  
12.06.1.40	त᳘तो हैतामृ᳘षिरि᳘न्द्राय विरा᳘जमुवाच ॥      इयं वै᳘ विराडि᳘ति त᳘स्माॗद्योऽस्यै भू᳘यिष्ठं ल᳘भते स᳘ एव श्रे᳘ष्ठो भवति ॥  
12.06.1.41	अ᳘थ हैतामि᳘न्द्र ऋ᳘षये ॥      प्रा᳘यश्चित्तिमुवाचाग्निहोत्राद᳘ग्रऽआ᳘ महत᳘ उक्थात्ता᳘ ह स्मैताः᳘ पुरा व्या᳘हृतीर्व᳘सिष्ठा एव᳘ विदुस्त᳘स्माद्ध स्म पुरा᳘ वासिष्ठ᳘ एव᳘ ब्रह्मा᳘ भवति य᳘तॗस्त्वेना अ᳘प्येत᳘र्हि य᳘ एव क᳘श्चाधीते ततो᳘ऽप्येत᳘र्हि य᳘ एव क᳘श्च ब्रह्मा᳘ भवति स ह वै᳘ ब्रह्मा भ᳘वितुमर्हति स वा ब्र᳘ह्मन्नित्या᳘मन्त्रितः प्र᳘तिशृणुयाद्य᳘ एव᳘मेता व्या᳘हृतीर्वे᳘द ॥ ४१ ॥ १ [६.१.] ॥ षष्ठोऽध्यायः [८०.] ॥ ॥
12.07.1.01	विश्व᳘रूपं वै᳘ त्वाष्ट्रमि᳘न्दोऽहन् ॥      तं त्व᳘ष्टा हत᳘पुत्रोॗऽभ्यचरॗत्सोऽभिचरणी᳘यमपेन्द्रᳫं सो᳘ममाहरत्त᳘स्ये᳘न्द्रो यज्ञवेशसं᳘ कृत्वा᳘ प्रास᳘हा सो᳘ममपिबत्स वि᳘ष्वॗङ् व्यार्छत्त᳘स्येन्द्रियं᳘ वीॗर्यमङ्गादङ्गादस्रवत् ॥  
12.07.1.02	तस्या᳘क्षिभ्यामेव ते᳘जोऽस्रवत्᳟᳟ ॥      सोऽजः᳘ पशु᳘रभवद्धूम्रो᳘ऽथ यत्प᳘क्ष्मभ्यस्ते᳘ गोधू᳘मा यद᳘श्रुभ्यस्तत्कु᳘वलम् ॥  
12.07.1.03	ना᳘सिकाभ्यामेॗवास्य वीॗर्यमस्रवत् ॥      सो᳘ऽविः पशु᳘रभवन्मेषो᳘ऽथ य᳘छ्लेष्म᳘णस्ता᳘ उपवा᳘का य᳘त्स्नीहा तद्ब᳘दरं ॥  
12.07.1.04	मु᳘खादेॗवास्य ब᳘लमस्रवत् ॥      स गौः᳘ पशु᳘रभवदृषभो᳘ऽथ ये फे᳘नास्ते य᳘वा यत्स्ने᳘हस्त᳘त्कर्क᳘न्धु ॥  
12.07.1.05	श्रो᳘त्रादेॗवास्य य᳘शोऽस्रवत् ॥      तदे᳘कशफमभवद᳘श्वोऽश्वतरो᳘ गर्दभः᳟ ॥  
12.07.1.06	स्त᳘नाभ्यामेॗवास्य शुक्र᳘मस्रवत् ॥      तत्प᳘योऽभवत्पशूनां ज्यो᳘तिरु᳘रस एॗवास्य हृ᳘दयात्त्वि᳘षिरस्रवत्स᳘ श्येॗनोऽपाष्ठिॗहाभवद्व᳘यसाᳫं रा᳘जा ॥  
12.07.1.07	ना᳘भ्या एॗवास्य शूॗषोऽस्रवत् ॥      तत्सो᳘समभवन्ना᳘यो न हि᳘रण्यᳫं रे᳘तस एॗवास्य रूप᳘मस्रवत्त᳘त्सुव᳘र्णᳫं हि᳘रण्यमभवछिश्ना᳘देॗवास्य र᳘सोऽस्रवत्सा᳘ परिस्रु᳘दभवत्स्फिगी᳘भ्यामेॗवास्य भा᳘मोऽस्रवत्सा सु᳘राभवद᳘न्नस्य र᳘सः ॥  
12.07.1.08	मू᳘त्रादेॗवास्यौ᳘जोऽस्रवत् ॥      स वृ᳘कोऽभवदारण्या᳘णां पशूनां᳘ जूतिरू᳘वध्यादेॗवास्य मन्यु᳘रस्रवत्स व्या᳘घ्रोऽभवदारण्या᳘णां पशूनाᳫं रा᳘जा लो᳘हितादेॗवास्य स᳘होऽस्रवत्स सिᳫंहोऽभवदारण्या᳘नां पशूना᳘मीशः᳟ ॥  
12.07.1.09	लो᳘मभ्य एॗवास्य चित्त᳘मस्रवत् ॥      ते᳘ श्यामा᳘का अभवंस्त्वच᳘ एॗवास्या᳘पचितिरस्रवॗत्सोऽश्वत्थो व᳘नस्प᳘तिरभवन्माᳫंसे᳘भ्य एॗवास्यो᳘र्गस्रवत्स᳘ उदुम्ब᳘रोऽभवद᳘स्थिभ्य एॗवास्य स्वॗधास्रवत्स न्यग्रो᳘धोऽभवन्मज्ज᳘भ्य एॗवास्य भक्षः᳘ सोमपीॗथोऽस्रवत्ते᳘ व्रीह᳘योऽभवन्नेव᳘मस्येन्द्रिया᳘णि वीॗर्याणि व्यु᳘दक्रामन् ॥  
12.07.1.10	अ᳘थ ह वै त᳘र्हि ॥      न᳘मुचिनैॗवासुरे᳘ण सह᳘ चचार स᳘ ऐक्षत न᳘मुचिरपुनर्वा᳘ऽअय᳘मभूद्ध᳘न्तास्येन्द्रियं᳘ वीॗर्यᳫं सोमपीथ᳘मन्ना᳘द्यᳫं ह᳘राणी᳘ति त᳘स्यैत᳘यैव सु᳘रयेन्द्रियं᳘ वीॗर्यᳫं सोमपीथ᳘मन्ना᳘द्यमहरत्स᳘ हॗ न्यर्णः शिश्ये तं᳘ देवा᳘ उपसं᳘जग्मिरे श्रे᳘ष्ठो वै᳘ नोऽय᳘मभूत्त᳘मिमं᳘ पाॗप्माविदद्ध᳘न्तेमं᳘ भिषज्यामे᳘ति᳟᳟ ॥  
12.07.1.11	तेऽश्वि᳘नावब्रुवन् ॥      युवं वै᳘ ब्रह्मा᳘णौ भिष᳘जौ स्थो युव᳘मिमं᳘ भिषज्यतमि᳘ति ता᳘वब्रूताम᳘स्तु नौ भाग इ᳘तिॗ तेऽब्रुवन्य᳘ एॗषोऽजः स᳘ वां भाग इ᳘ति तथे᳘ति त᳘स्मादाश्विनो᳘ धूम्रो᳘ भवति ॥  
12.07.1.12	ते᳘ स᳘रस्वतीमब्रुवन् ॥      त्वं वै भै᳘ष्ज्यमसि त्व᳘मिमं᳘ भिषज्ये᳘तिॗ साब्रवीद᳘स्तु मे भाग इ᳘तिॗ तेऽब्रुवन्य᳘ एषो᳘ऽविः स᳘ ते भाग इ᳘ति त᳘थेति त᳘स्मात्सारस्वतो᳘ मेषो᳘ भवति ॥  
12.07.1.13	अ᳘थाब्रुवन् ॥      एता᳘वद्वा᳘ऽअस्मि᳘न्नेत᳘र्हि या᳘वदय᳘मृषॗभोॗऽस्यैॗवाय᳘मस्त्वि᳘ति तथे᳘ति त᳘स्मादैन्द्र᳘ ऋषभो᳘ भवति ॥  
12.07.1.14	ता᳘वश्वि᳘नौ च स᳘रस्वती च ॥      इन्द्रियं᳘ वीॗर्यं न᳘मुचेराहृ᳘त्य त᳘दस्मिन्पु᳘नरदधुस्तं᳘ पाप्मॗनोऽत्रायन्त सु᳘त्रातं बतैनं पाप्म᳘नोऽत्रास्मही᳘ति तद्वाव᳘ सौत्रामॗण्यभवत्त᳘त्सौत्रामण्यै᳘ सौत्रामणीत्वं त्रा᳘यते मृत्यो᳘रात्मा᳘नम᳘प पाप्मा᳘नᳫं हते य᳘ एव᳘मेत᳘त्सौत्रामण्यै᳘ सौत्रामणीत्वं वे᳘द त्र᳘यस्त्रिᳫंशद्द᳘क्षिणा भवन्ति त्र᳘यस्त्रिᳫंशद्धि तं᳘ देव᳘ता अ᳘भिषज्यंस्त᳘स्मादाहुर्भेषजं द᳘क्षिणा इ᳘ति ॥ २ [७.१.] ॥ ॥
12.07.2.01	अ᳘प वा᳘ऽएत᳘स्मात् ॥      ते᳘ज इन्द्रियं᳘ वीॗर्यं क्रामति यᳫं सो᳘मोऽतिप᳘वतऽऊर्ध्वं चा᳘वाञ्चं वा ॥  
12.07.2.02	त᳘दाहुः ॥     अ᳘न्नं वा᳘ऽएत᳘द्ब्राह्मण᳘स्य य᳘त्सो᳘मो न वै सो᳘मेन ब्राह्मणः᳘ सोमवामी स यो वाऽअ᳘लं भू᳘त्यै सन्भू᳘तिं न᳘ प्राप्नो᳘ति यो वा᳘लं पशु᳘भ्यः स᳘न्पशून्न᳘ विन्द᳘ते स᳘ सोमवामी᳘ पश᳘वो हि सो᳘म इ᳘ति ॥  
12.07.2.03	स᳘ एत᳘माश्विनं᳘ धूम्रमा᳘लभेत ॥      सारस्वतं᳘ मेष᳘मैन्द्र᳘मृषभ᳘मश्वि᳘नौ वै᳘ देवा᳘नां भिष᳘जौ ता᳘भ्यामेॗवैनं भिषज्यति स᳘रस्वती भेषजं त᳘यैॗवास्मै भेषजं᳘ करोती᳘न्द्र इन्द्रियं᳘ वीॗर्यं ते᳘नैॗवास्मिन्निन्द्रियं᳘ वीॗर्यं दधाति ॥  
12.07.2.04	च᳘क्षुर्वा᳘ऽअश्वि᳘नौ ते᳘जः ॥      य᳘दाश्विनो भ᳘वति च᳘क्षुरेॗवास्मिंस्तत्ते᳘जो दधात्य᳘थो श्रो᳘त्रᳫं समानᳫं हि च᳘क्षुश्च श्रो᳘त्रं च ॥  
12.07.2.05	प्राणः स᳘रस्वती वीॗर्यम् ॥      य᳘त्सारस्वतो भ᳘वति प्राण᳘मेॗवास्मिंस्त᳘द्वीॗर्यं दधात्य᳘थोऽअपा᳘न᳘ᳫं᳘ समानᳫं हि᳘ प्राण᳘श्चापान᳘श्च ॥  
12.07.2.06	वागि᳘न्द्रो ब᳘लम् ॥      य᳘दैन्द्रो भ᳘वति वा᳘चमेॗवास्मिंस्तद्ब᳘लं दधात्य᳘थो म᳘नः समानᳫं हि वा᳘क्च म᳘नश्च ॥  
12.07.2.07	आश्विनी᳘रजाः᳘ ॥      सारस्वतीर᳘वीरैन्द्रीर्गा᳘व इ᳘त्याहुर्य᳘देते᳘ पश᳘व आलभ्य᳘न्तऽएता᳘भिरेव᳘ देव᳘ताभिरेता᳘न्पशून᳘वरुन्द्धे ॥  
12.07.2.08	व᳘डबा᳘नुशिशुर्भवति ॥      य᳘श एवै᳘कशफम᳘वरुन्द्धऽआरण्या᳘नां पशूनां लो᳘मानि भवन्त्यारण्या᳘नां पशूनाम᳘वरुद्ध्यै वृकलोमा᳘नि भवन्त्यो᳘ज एव᳘ जूति᳘मारण्या᳘णां पशूनाम᳘वरुन्द्धे व्याघ्रलोमा᳘नि भवन्ति मन्यु᳘मेव᳘ राज्य᳘मारण्या᳘नां पशूनाम᳘वरुन्द्धे सिᳫंहलोमा᳘नि भवन्ति स᳘ह एॗवेशा᳘मारण्या᳘नां पशूनाम᳘वरुन्द्धे ॥  
12.07.2.09	व्रीह᳘यश्च श्यामा᳘काश्च भ᳘वन्ति ॥      गोधू᳘माश्च कु᳘वलानि चोपवा᳘काश्च ब᳘दराणि च य᳘वाश्च कर्क᳘न्धूनि श᳘ष्पाणि च तो᳘क्मानि चोभ᳘यमेव᳘ ग्राम्यं चा᳘न्नमारण्यं चा᳘वरुन्द्धे᳘ऽथोऽउभ᳘येनैवा᳘न्नेन यथारूप᳘मिन्द्रियं᳘ वीॗर्यमात्म᳘न्धत्ते ॥  
12.07.2.10	सी᳘सेन श᳘ष्पाणि क्रीणाति ॥      ऊ᳘र्णाभिस्तो᳘क्मानि सू᳘त्रैर्व्रीही᳘नुभ᳘योर्वा᳘ऽएत᳘द्रूपम᳘यसश्च हि᳘रण्यस्य च यत्सी᳘समुभ᳘यᳫं सौत्रामणी᳘ष्टिश्च पशुबन्ध᳘श्चोभ᳘यस्या᳘वरुद्ध्यै ॥  
12.07.2.11	ऊर्णासूत्रे᳘ण क्रीणाति ॥      तद्वा᳘ऽएत᳘त्स्त्रीणां क᳘र्म य᳘दूर्णासूत्रं क᳘र्म वा᳘ऽइन्द्रियं᳘ वीॗर्यं त᳘देतदुत्सन्नᳫं स्त्री᳘षु तद्य᳘देॗवेन्द्रियं᳘ वीॗर्यमु᳘त्सन्नᳫं स्त्री᳘षु त᳘देवा᳘वरुन्द्धे ॥  
12.07.2.12	त᳘द्धैत᳘दॗन्येऽध्वर्य᳘वः ॥      सी᳘सेन क्लीबाछ᳘ष्पाणि क्रीणन्ति तत्तदि᳘ति न वा᳘ऽएष स्त्री न पु᳘मान्य᳘त्क्लीबो ने᳘ष्टिर्न᳘ पशुबन्धः᳘ सौत्रामणी᳘ति वदन्तस्त᳘दु त᳘था न᳘ कुर्यादुभ᳘यं वै᳘ सौत्रामणी᳘ष्टिश्च पशुबन्ध᳘श्चॗ व्यृद्धमु वा᳘ऽएत᳘न्मनुॗष्येषु य᳘त्क्लीबो᳘ यज्ञमुख᳘ऽएव ते᳘ यज्ञ᳘स्यॗ व्यृद्धिं दधति ये त᳘था कुर्व᳘न्ति सोमविक्रयि᳘ण एव᳘ क्रीणीयात्सो᳘मो वै᳘ सौत्रामणी᳘ यज्ञमुख᳘ऽएव त᳘त्सोमरूपं᳘ करोति यज्ञ᳘स्य स᳘मृद्ध्यै ॥  
12.07.2.13	शता᳘तृष्णा कुम्भी᳘ भवति ॥      बहुॗधेव हि स व्य᳘स्रवद᳘थो शतो᳘न्मानो वै᳘ यज्ञो᳘ यज्ञ᳘मेवा᳘वरुन्द्धे स᳘तं भवति स᳘देवा᳘वरुन्द्धे च᳘प्यं भवत्यन्ना᳘द्यस्यैवा᳘वरुद्ध्यै पवित्रं᳘ भवति पुन᳘न्तिॗ ह्येनं वा᳘लो भवति पाप्मनो व्या᳘वृत्त्यै सुव᳘र्णᳫं हि᳘रण्यं भवति रूपस्यैवा᳘वरुद्ध्यै शत᳘मानं भवति शता᳘युर्वै पु᳘रुषः शते᳘न्द्रिय आ᳘युरेॗवेन्द्रियं᳘ वीॗर्यमात्म᳘न्धत्ते ॥  
12.07.2.14	आ᳘श्वत्थं पा᳘त्रं भवति ॥      अ᳘पचितिमेवा᳘वरुन्द्धऽऔ᳘दुम्बरं भवत्यूर्जमेवा᳘वरुन्द्धे नैयग्रो᳘धं भवति स्वधा᳘मेवा᳘वरुन्द्धे स्था᳘ल्यो भवन्ति पृथिव्या᳘ऽएॗवान्ना᳘द्यमवरुन्द्धे ॥  
12.07.2.15	पा᳘लाशान्युपशया᳘नि भवन्ति ॥      ब्र᳘ह्म वै᳘ पलाशो ब्र᳘ह्मणैव᳘ स्वर्गं᳘ लोकं᳘ जयत्यपाष्ठिह᳘स्य प᳘त्रे भवतस्त्वि᳘षिमेव᳘ राज्यं व᳘यसाम᳘वरुन्द्धे ष᳘ट्त्रिᳫंशदेता᳘नि भवन्ति ष᳘ट्त्रिᳫंशदक्षरा वै᳘ बृहती बा᳘र्हताः पश᳘वो बृहॗत्यैॗवास्मै पशून᳘वरुन्द्धे ॥  
12.07.2.16	त᳘दाहुः ॥     अन्यदेव᳘त्याः पश᳘वो भ᳘वन्त्यन्यदेव᳘त्याः पुरोडा᳘शा वि᳘लोमैत᳘त्क्रियते कथ᳘मेतत्स᳘लोम भवती᳘त्यैन्द्रः᳘ पशूना᳘मुत्तमो भ᳘वत्यैन्द्रः᳘ पुरोडा᳘शानां प्रथम᳘ इन्द्रियं वै᳘ वीॗर्यमि᳘न्द्र इ᳘न्द्रिये᳘णैॗवास्मा᳘ऽइन्द्रियं᳘ वीॗर्यᳫं सं᳘दधातीन्द्रिये᳘णेन्द्रियं᳘ वीॗर्यमवरुन्द्धे ॥  
12.07.2.17	सावित्रः᳘ पुरोडा᳘शो भवति ॥      सवितृप्रसूत᳘तायै वारुणो᳘ भवति व᳘रुणो वा᳘ऽएतं᳘ गृह्णाति यः᳘ पाप्म᳘ना गृहीतो भ᳘वति व᳘रुणेनैॗवैनं वरुॗण्यान्मुञ्चत्य᳘न्त्यो भवत्यन्तत᳘ एॗवैनं वरुणपाशात्प्र᳘मुञ्चति ॥  
12.07.2.18	ए᳘कादशकपाल ऐन्द्रो᳘ भवति ॥      ए᳘कादशाक्षरा वै᳘ त्रिष्टु᳘बिन्द्रिय᳘मु वै᳘ वीॗर्यं त्रिष्टु᳘बिन्द्रिय᳘स्यैव᳘ वीॗर्यस्या᳘वरुद्ध्यै ॥  
12.07.2.19	द्वा᳘दशकपालः सावित्रो᳘ भवति ॥      द्वा᳘दश वै मा᳘साः संवत्सर᳘स्य संवत्सरं वा᳘ऽअन्ना᳘द्यमन्वा᳘यत्तᳫं संवत्सरा᳘देॗवास्माऽअन्ना᳘द्यम᳘वरुन्द्धे ॥  
12.07.2.20	द᳘शकपालो वारुणो᳘ भवति ॥      द᳘शाक्षरा वै᳘ विराड᳘न्नं विराड्व᳘रुणो᳘ऽन्नपतिर्व᳘रुणेनैॗवास्माऽअ᳘न्नम᳘वरुन्द्धे मध्यत᳘ एतैः᳘ पुरोडा᳘शैः प्र᳘चरति म᳘ध्यं वा᳘ऽएते᳘षां यो᳘निः स्वा᳘देॗवैनान्यो᳘नेः प्र᳘जनयति ॥  
12.07.2.21	व᳘डबा᳘नुशिशुर्द᳘क्षिणा भवति ॥      उभ᳘यं वा᳘ऽएषा᳘ जनयत्य᳘श्वं चाश्वतरं᳘ चोभ᳘यᳫं सौत्रामणी᳘ष्टिश्च पशुबन्ध᳘श्चोभ᳘यस्यैवा᳘वरुद्ध्यै ॥ ३ [७.२.] ॥ ॥
12.07.3.01	इ᳘न्द्रस्येन्द्रियम᳘न्नस्य र᳘सᳫं ॥      सो᳘मस्य भक्षᳫं सु᳘रयासुरो न᳘मुचिरहरॗत्सोऽश्वि᳘नौ च स᳘रस्वतीं चो᳘पाधावछेपाॗनोऽस्मि न᳘मुचये न᳘ त्वा दि᳘वा न न᳘क्तᳫं हनानि न᳘ दण्डे᳘न न ध᳘न्वना न᳘ पृथे᳘न न᳘ मुष्टि᳘ना न शु᳘ष्केणॗ नार्द्रेणा᳘थ मऽइद᳘महार्षीदिदं᳘ मऽआ᳘जिहीर्षथे᳘ति᳟᳟ ॥  
12.07.3.02	तेऽब्रुवन् ॥      अ᳘स्तु नोऽत्राप्यथा᳘हरामे᳘ति सह᳘ न एतदथा᳘हरते᳘त्यब्रवीदि᳘ति ॥  
12.07.3.03	ता᳘वश्वि᳘नौ च स᳘रस्वती च अपां᳘ फेनं व᳘ज्रमसिञ्चन्न शु᳘ष्कोॗ नार्द्र इ᳘ति तेने᳘न्द्रो न᳘मुचेरासुर᳘स्यॗ व्युष्टायाᳫं रा᳘त्रावनुदितऽआदित्ये न दि᳘वा न न᳘क्तमि᳘ति शि᳘र उ᳘दवासयत् ॥  
12.07.3.04	त᳘स्मादेतदृ᳘षिणाभ्य᳘नूक्तम् ॥      अपां फे᳘नेन न᳘मुचेः शि᳘र इन्द्रो᳘दवर्तयः वि᳘श्वा यद᳘जय स्पृ᳘ध इ᳘ति पाप्मा वै न᳘मुचिः पाप्मा᳘नं वाव त᳘द्द्विष᳘न्तं भ्रा᳘तृव्यᳫं हॗत्वेन्द्रियं᳘ वीॗर्यमस्यावृङ्क्त स यो भ्रा᳘तृव्यवान्त्स्यात्स᳘ सौत्रामण्या᳘ यजेत पाप्मा᳘नमेव त᳘द्द्विष᳘न्तं भ्रा᳘तृव्यᳫं हॗत्वेन्द्रियं᳘ वीॗर्यमस्य वृङ्क्ते त᳘स्य शीर्षं᳘श्छिन्ने᳘ लोहितमिश्रः सो᳘मोऽतिष्ठत्त᳘स्मादबीभत्सन्त त᳘ऽएत᳘दन्धसोर्विपा᳘नमपश्यन्त्सो᳘मो रा᳘जामृ᳘तᳫं सुत इ᳘ति ते᳘नैनᳫं स्वदयिॗत्वात्म᳘न्नदधत ॥  
12.07.3.05	स्वाद्वीं᳘ त्वा स्वादुने᳘ति सु᳘राᳫं सं᳘दधाति ॥      स्वद᳘यत्येॗवैनां तीव्रां᳘ तीव्रेणे᳘तीन्द्रिय᳘मेॗवास्मिन्दधात्यमृ᳘ताममृ᳘तेनेत्या᳘युरेॗवास्मिन्दधाति म᳘धुमतीं म᳘धुमते᳘ति र᳘समेॗवास्यां दधाति सृजा᳘मि सᳫं सो᳘मेने᳘ति सोमरूप᳘मेॗवैनां करोति ॥  
12.07.3.06	सो᳘मोऽस्यश्वि᳘भ्यां पच्यस्व ॥      स᳘रस्वत्यै पच्यस्वे᳘न्द्राय सुत्रा᳘म्णे पच्यस्वे᳘त्येता वा᳘ऽएतं᳘ देव᳘ता अ᳘ग्रे यज्ञᳫं स᳘मभरंस्ता᳘भिरेॗवैनᳫं स᳘म्भरत्य᳘थोऽएता᳘ एॗवैत᳘द्देव᳘ता भागधे᳘येन स᳘मर्धयत्या᳘सुनोति सुत्या᳘यै तिस्रो रा᳘त्रीर्वसति तिस्रो हि रा᳘त्रीः सो᳘मः क्रीतो व᳘सति सोमरूप᳘मेॗवैनां करोति ॥  
12.07.3.07	द्वे᳘ वे᳘दी भवतः ॥      द्वौ वाव᳘ लोकावि᳘त्याहुर्देवलोक᳘श्चैव᳘ पितृलोक᳘श्चेत्यु᳘त्तरान्या भ᳘वति द᳘क्षिणान्यो᳘त्तरो वै᳘ देवलोको द᳘क्षिणः पितृलोक उ᳘त्तरयैव᳘ देवलोक᳘मवरुन्द्धे द᳘क्षिणया पितृलोक᳟म् ॥  
12.07.3.08	प᳘यश्च सु᳘रा च भवतः ॥      सो᳘मो वै पयो᳘ऽन्नᳫं सु᳘रा प᳘यसैव᳘ सोमपीथ᳘मवरुन्द्धे सु᳘रयान्ना᳘द्यं क्षत्रं वै प᳘यो विट् सु᳘रा सु᳘रां पूत्वा प᳘यः पुनाति विश᳘ एव त᳘त्क्षत्रं᳘ जनयति विशो हि᳘ क्षत्रं जा᳘यते ॥  
12.07.3.09	वायोः᳘ पूतः᳘ पवित्रे᳘ण ॥      प्रत्यङ्क्सो᳘मो अ᳘तिद्रुत इ᳘ति सो᳘मातिपूतस्य पुनाति यथारूप᳘मेॗवैनं पुनाती᳘न्द्रस्य यु᳘ज्यः सखे᳘ति य᳘देॗवास्य ते᳘नेन्द्रियं᳘ वीॗर्यम᳘तिक्रान्तं भ᳘वति त᳘दस्मिन्पु᳘नर्दधाति ॥  
12.07.3.10	वायोः᳘ पूतः᳘ पवित्रे᳘ण ॥      प्राङ्क्सो᳘मोऽअ᳘तिद्रुत इ᳘ति सोमवामि᳘नः पुनाति यथारूप᳘मेॗवैनं पुनाती᳘न्द्रस्य यु᳘ज्यः सखे᳘ति य᳘देॗवास्य ते᳘नेन्द्रियं᳘ वीॗर्यम᳘तिक्रान्तं भ᳘वति त᳘दस्मिन्पु᳘नर्दधाति ॥  
12.07.3.11	पुना᳘ति ते परिस्रु᳘तमि᳘ति ॥      स᳘मृद्धिकामस्य पुनाति स᳘मृद्ध्यै सो᳘मᳫं सू᳘र्यस्य दुहिते᳘ति श्रद्धा वै सू᳘र्यस्य दुहिता᳘ श्रद्ध᳘यैष सो᳘मो भवति श्रद्ध᳘यैॗवैनᳫं सो᳘मं करोति वा᳘रेण श᳘श्वता तने᳘ति वा᳘लेनॗ ह्येषा᳘ पूय᳘ते ॥  
12.07.3.12	ब्र᳘ह्म क्षत्रं᳘ पवत इ᳘ति प᳘यः पुनाति ॥      ब्र᳘ह्मण एव त᳘त्क्षत्रं᳘ जनयति ब्र᳘ह्मणो हि᳘ क्षत्रं जा᳘यते ते᳘ज इन्द्रियमि᳘ति ते᳘ज एॗवास्मिन्निन्द्रियं᳘ वीॗर्यं दधाति सु᳘रया सो᳘म इ᳘ति सु᳘रया हि सो᳘मः सुत आ᳘सुत इ᳘त्या᳘सताद्धि᳘ सूय᳘ते म᳘दाये᳘ति म᳘दाय वाव सो᳘मो म᳘दाय सु᳘रोभा᳘वेव᳘ सोममदं᳘ च सुरामदं चा᳘वरुन्द्धे शुक्रे᳘ण देव देव᳘ताः पिपृग्धी᳘ति शुक्रे᳘ण देव देव᳘ताः प्रीणीही᳘त्येॗवैत᳘दाह र᳘सेना᳘न्नं य᳘जमानाय धेही᳘ति र᳘समेवा᳘न्नं य᳘जमाने दधाति पू᳘र्वे पयोग्रहा᳘ गृह्यन्ते᳘ऽपरे सुराग्रहा वि᳘शं त᳘त्क्षत्रस्या᳘नुवर्त्मानं करोति ॥  
12.07.3.13	कुवि᳘दङ्ग य᳘वमन्तो य᳘वं चिदि᳘ति ॥      पयोग्रहा᳘न्गृह्णाति सोमाᳫंश᳘वो वै य᳘वाः सो᳘मः प᳘यः सो᳘मेनैॗवैनᳫं सो᳘मं करोत्ये᳘कया गृह्णात्येकॗधैव य᳘जमाने श्रि᳘यं दधाति श्रीर्हि प᳘यः ॥  
12.07.3.14	ना᳘ना हि᳘ वां देव᳘हितᳫं स᳘दस्कृतमि᳘ति ॥      सुराग्रहा᳘न्गृह्णाति ना᳘ना हि सो᳘मश्च सु᳘रा च देव᳘हितमि᳘ति देव᳘हितेॗ ह्येते ना᳘ना स᳘दस्कृतमि᳘ति द्वे हि वे᳘दी भ᳘वतो मा स᳘ᳫं᳘सृक्षाथां परमेॗ व्योमन्नि᳘ति पाप्म᳘नैॗवैनं व्या᳘वर्तयति सु᳘रा त्वम᳘सि शुष्मिणी᳘ति सु᳘रामेव सु᳘रां करोति सो᳘म एष इ᳘ति सो᳘ममेव सो᳘मं करोति मा᳘ मा हिᳫंसीः स्वां यो᳘निमाविशन्ती᳘ति यथा᳘योॗन्येॗवैनां व्या᳘वर्तयत्यात्मनो᳘ऽहिᳫंसायाऽए᳘कया गृह्णात्येकॗधैव य᳘जमाने य᳘शो दधाति य᳘शो हि᳘ सु᳘रा ॥  
12.07.3.15	क्षत्रं वै᳘ पयोग्रहाः᳟ ॥      वि᳘ट् सुराग्रहा यद᳘व्यतिषक्तान्गृह्णीयाद्वि᳘शं क्षत्राद्व्य᳘वछिन्द्यात्क्षत्रं᳘ विशः᳘ पापवस्यसं᳘ कुर्याद्यज्ञ᳘स्यॗ व्यृद्धिं व्य᳘तिषक्तान्गृह्णाति वि᳘शमेव᳘ क्षत्रे᳘ण सं᳘दधाति क्षत्रं᳘ विशा᳘ पापवस्यसस्य व्या᳘वृत्त्यै यज्ञ᳘स्य स᳘मृद्ध्यै ॥  
12.07.3.16	प्राणा वै᳘ पयोग्रहाः᳟ ॥      श᳘रीरᳫं सुराग्रहा यद᳘व्यतिषक्तान्गृह्णीयाछ᳘रीरं प्राणे᳘भ्यो व्य᳘वछिन्द्यात्प्राणांछ᳘रीरात्प्रमा᳘युको य᳘जमानः स्याद्व्य᳘तिषक्तान्गृह्णाति श᳘रीरमेव᳘ प्राणैः सं᳘दधाति प्राणाञ्छ᳘रीरेणा᳘थोऽआ᳘युरेॗवास्मिन्दधाति त᳘स्मात्सौत्रामॗण्येजानः स᳘र्वमा᳘युरेत्य᳘थो य᳘ एव᳘मेतद्वे᳘द ॥  
12.07.3.17	सो᳘मो वै᳘ पयोग्रहाः᳟ ॥      अ᳘न्नᳫं सुराग्रहा य᳘त्पयोग्रहा᳘श्च सुराग्रहा᳘श्च गृह्य᳘न्ते सोमपीथं᳘ चैॗवान्ना᳘द्यं चा᳘वरुन्द्धे ॥  
12.07.3.18	पश᳘वो वै᳘ पयोग्रहाः᳟ ॥      अ᳘न्नᳫं सुराग्रहा य᳘त्पयोग्रहा᳘श्च सुराग्रहा᳘श्च गृह्य᳘न्ते पशूं᳘श्चैॗवान्ना᳘द्यं चा᳘वरुन्द्धे ॥  
12.07.3.19	ग्राम्या वै᳘ पश᳘वः पयोग्रहाः᳟ ॥      आ᳘रण्याः सुराग्रहा य᳘त्पयोग्रहा᳘श्च सुराग्रहा᳘श्च गृह्य᳘न्ते ग्राम्यां᳘श्चैव᳘ पशू᳘नारण्यांश्चा᳘वरुन्द्धे ग्राम्ये᳘ण चा᳘न्नेनारण्ये᳘न च पयोग्रहा᳘ञ्छ्रीणाति त᳘स्माद्ग्राम्या᳘णां पशूनां᳘ ग्राम्यं᳘ चैॗवान्ना᳘द्यमारण्यं चा᳘वरुद्धम् ॥  
12.07.3.20	त᳘दाहुः ॥     एत᳘स्यै वा᳘ऽएत᳘दघला᳘यै देव᳘तायै रूपं य᳘देते᳘ घोरा᳘ आरण्याः᳘ पश᳘वो य᳘देते᳘षां पशूनां लो᳘मभिः पयोग्रहा᳘ञ्छ्रीणीया᳘द्रुद्र᳘स्याॗस्ये पशून᳘पिदध्याद᳘पशुर्य᳘जमानः स्याद्यन्न᳘ श्रीणीयाद᳘नवरुद्धा अस्य पश᳘वः स्यू रुद्रो हि᳘ पशूनामी᳘ष्टऽइ᳘ति सुराग्रहा᳘नेॗवैते᳘षां पशूनां लो᳘मभिः श्रीणाति सुरा᳘यामेव तद्रौ᳘द्रं दधाति त᳘स्मात्सु᳘रां पीत्वा रौ᳘द्रमना अ᳘थोऽआरण्ये᳘ष्वेव᳘ पशु᳘षु रुद्र᳘स्य हेतिं᳘ दधाति ग्राम्या᳘णां पशूनाम᳘हिᳫंसायाऽअ᳘वरुद्धा अस्य पश᳘वो भवन्ति न᳘ रुद्र᳘स्याॗस्ये पशू᳘नपिदधाति ॥  
12.07.3.21	या᳘ व्याघ्रं वि᳘षूचिका ॥      उभौ वृ᳘कं च र᳘क्षति श्येनं᳘ पतत्रि᳘णᳫं सिᳫंहॗᳫंॗ सेमं᳘ पात्व᳘ᳫं᳘हसः ॥ य᳘दापिपे᳘ष मात᳘रं पुत्रः प्र᳘मुदितो ध᳘यन् एतत्त᳘दग्नेऽअनृणो᳘ भवाम्य᳘हतौ पित᳘रौ मये᳘ति ॥  
12.07.3.22	अध्वर्यु᳘श्च प्रतिप्रस्थाता᳘ च ॥      जघ᳘नेन वे᳘दिं प्रा᳘ञ्चमा᳘वृत्तं य᳘जमानᳫं श्येनपत्त्रा᳘भ्यामूर्ध्वं चा᳘वाञ्चं च पावयतः प्राणोदान᳘योस्त᳘द्रूपं᳘ प्राणोदाना᳘वेवा᳘वरुन्द्धऽऊर्ध्व᳘श्चॗ ह्ययम᳘वाङ् च प्राण᳘ आत्मा᳘नमनुसं᳘चरति सम्पृ᳘च स्थ सं᳘ मा भद्रे᳘ण पृङ्क्ते᳘ति पयोग्रहान्त्सं᳘मृशति श्रिॗयैॗवैनं य᳘शसा स᳘मर्धयति विपृ᳘च स्थ वि᳘ मा पाप्म᳘ना पृङ्क्ते᳘ति सुराग्रहा᳘न्पाप्म᳘नैॗवैनं व्या᳘वर्तयति ॥ ४ [७.३.] ॥ सप्तमोऽध्यायः [८१.] ॥ ॥
12.08.1.01	इ᳘न्द्रस्य वै य᳘त्र ॥      इन्द्रिया᳘णि वीॗर्याणि व्युद᳘क्रामंस्ता᳘नि देवा᳘ एते᳘नैव᳘ यज्ञे᳘न पु᳘नः स᳘मदधुर्य᳘त्पयोग्रहा᳘श्च सुराग्रहा᳘श्च गृह्य᳘न्तऽइन्द्रिया᳘ण्येॗवास्मिंस्त᳘द्वीॗर्याणि पु᳘नः सं᳘दधत्युत्तरेऽग्नौ᳘ पयोग्रहा᳘न्जुह्वति शुक्रे᳘णैॗवैनं त᳘त्सोमपीथे᳘न स᳘मर्धयति ॥  
12.08.1.02	स᳘ जुहोति ॥      सु᳘रावन्तं बर्हिष᳘दᳫं सुवी᳘रमि᳘ति सु᳘रावान्वा᳘ऽएष᳘ बर्हिष᳘द्यज्ञो य᳘त्सौत्रामणी᳘ बर्हि᳘षैॗवैनं यज्ञे᳘न स᳘मर्धयति यज्ञ᳘ᳫं᳘ हिन्वन्ति महिषा न᳘मोभिरित्यृत्वि᳘जो वै᳘ महिषा᳘ यज्ञो न᳘म ऋत्वि᳘ग्भिरेव᳘ यज्ञ᳘ᳫं᳘ समर्ध᳘यति यज्ञे᳘न य᳘जमानं द᳘धानाः सो᳘ममि᳘ति सोमपीथ᳘मेॗवास्मिन्दधति दिवि᳘ देव᳘तास्वि᳘ति दिॗव्येॗवैनं देव᳘तासु दधति म᳘देमे᳘न्द्रमि᳘ति म᳘दाय वाव सो᳘मो म᳘दाय सु᳘रोभा᳘वेव᳘ सोममदं᳘ च सुरा्मदं चा᳘वरुन्द्धे य᳘जमानाः स्वर्का इ᳘त्यर्को वै᳘ देवा᳘नाम᳘न्नम᳘न्नं यज्ञो᳘ यज्ञे᳘नैॗवैनमन्ना᳘द्येन स᳘मर्धयति हुत्वा᳘ भक्षयन्ति स᳘मृद्धॗमवास्य त᳘द्वर्धयन्ति ॥  
12.08.1.03	स᳘ भक्षयति ॥      य᳘मश्वि᳘ना न᳘मुचेरासुरादधी᳘त्यश्वि᳘नौॗ ह्येतं न᳘मुचेरध्या᳘हरताᳫं स᳘रस्वत्य᳘सुनोदिन्द्रियाये᳘ति स᳘रस्वतीॗ ह्येत᳘मसुनोदिन्द्रिया᳘येमं तᳫं शुक्रं म᳘धुमन्तमिन्दुमि᳘ति शुक्रो वा᳘ऽएष म᳘धुमानि᳘न्दुर्यत्सो᳘मः सो᳘मᳫं रा᳘जानमिह᳘ भक्षयामी᳘ति सो᳘म एॗवास्य रा᳘जा भक्षितो᳘ भवति द᳘क्षिणेऽग्नौ᳘ सुराग्रहा᳘न्जुह्वति पाप्म᳘नैॗवैनं तद्व्या᳘वर्तयन्ति ॥  
12.08.1.04	स᳘ जुहोति ॥      य᳘स्ते र᳘सः स᳘म्भृत ओ᳘षधीष्वित्यपां᳘ च वा᳘ऽएष ओ᳘षधीनां च र᳘सो यत्सु᳘रापां᳘ चैनमेतदो᳘षधीनां च र᳘सेन स᳘मर्धयति सो᳘मस्य शु᳘ष्मः सु᳘रया सुतस्ये᳘ति य᳘ एव सो᳘मे शु᳘ष्मो यः सु᳘रायां त᳘मेवा᳘वरुन्द्धे ते᳘न जिन्व य᳘जमानं म᳘देने᳘ति ते᳘न प्रीणीहि य᳘जमानं म᳘देनेत्येॗवैत᳘दाह स᳘रस्वतीमश्वि᳘नावि᳘न्द्रमग्निमि᳘ति देव᳘ताभिरेव᳘ यज्ञ᳘ᳫं᳘ समर्ध᳘यति देव᳘ताभिर्यज्ञे᳘न य᳘जमानᳫं हुत्वा᳘ भक्षयन्तिॗ व्यृद्धमेॗवास्य तत्स᳘मर्धयति ॥  
12.08.1.05	स᳘ भक्षयति ॥      यद᳘त्र रिप्त᳘ᳫं᳘ रसि᳘नः सुतस्ये᳘ति सुतासुत᳘योरेव र᳘सम᳘वरुन्द्धे यदि᳘न्द्रोऽअ᳘पिबछ᳘चीभिरिती᳘न्द्रोॗ ह्येतद᳘पिबछ᳘चीभिरहं त᳘दस्य म᳘नसा शिवेनेत्य᳘शिव-इव वा᳘ऽएष᳘ भक्षो यत्सु᳘रा ब्राह्मण᳘स्य शिव᳘मेॗवैनमेत᳘त्कृॗत्वात्म᳘न्धत्ते सो᳘मᳫं रा᳘जानमिह᳘ भक्षयामी᳘ति सो᳘म एॗवास्य रा᳘जा भक्षितो᳘ भवति ॥  
12.08.1.06	त᳘द्धैत᳘दॗन्येऽध्वर्य᳘वः ॥      राजॗन्यं वा वै᳘श्यं᳘ वा प᳘रिक्रीणन्ति स᳘ एत᳘द्भक्षयिष्यती᳘ति त᳘दु त᳘था न᳘ कुर्याद्यो᳘ ह वा᳘ऽएत᳘द्भक्ष᳘यति त᳘स्य हैवं᳘ पितॄ᳘न्पितामहा᳘नेष᳘ सोमपीथो᳘ऽन्वेति द᳘क्षिणस्यैॗवाग्नेस्त्रीन᳘ङ्गारान्निर्व᳘र्त्य बहिष्परिधि त᳘देता᳘भिर्व्या᳘हृतिभिर्जुहुयात् ॥  
12.08.1.07	पितृ᳘भ्यः स्वधायि᳘भ्यः स्वधा न᳘म इ᳘ति ॥      पितॄ᳘नेव᳘ पितृलोके᳘ स्वधा᳘यां दधाति पितामहे᳘भ्यः स्वधायि᳘भ्यः स्वधा न᳘म इ᳘ति पितामहा᳘नेव᳘ पितामहलोके᳘ स्वधा᳘यां दधाति प्र᳘पितामहेभ्यः स्वधायि᳘भ्यः स्वधा न᳘म इ᳘ति प्र᳘पितामहानेव᳘ प्रपितामहलोके᳘ स्वधा᳘यां दधाति ॥  
12.08.1.08	अप᳘ आनी᳘य नि᳘नयति ॥      अ᳘क्षन्पित᳘र इ᳘त्यन्ना᳘द्यमेॗवैषु दधात्य᳘मीमदन्त पित᳘र इ᳘ति मद᳘यत्येॗवैनान᳘तीतृपन्त पित᳘र इ᳘ति तर्प᳘यत्येॗवैनान्पि᳘तरः शु᳘न्धध्वमि᳘त्यनुपूर्व᳘मेॗवैनान्त्स᳘र्वान्पावयति पवि᳘त्रं वै᳘ सौत्रामणी᳘॥  
12.08.1.09	त्रिभिः᳘ पवि᳘त्रैः पावयन्ति ॥      त्र᳘यो वा᳘ऽइमे᳘ लोका᳘ एभि᳘रेॗवैनं लोकैः᳘ पुनन्ति ॥  
12.08.1.10	पावमानी᳘भिः पावयन्ति ॥      पवि᳘त्रं वै᳘ पावमाॗन्यः पवि᳘त्रेणैॗवैनं पुनन्ति ॥  
12.08.1.11	तिसृ᳘भिस्तिसृभिः पावयन्ति ॥      त्र᳘यो वै᳘ प्राणाः᳘ प्राण᳘ उदानो᳘ व्यानस्तै᳘रेॗवैनं पुनन्ति ॥  
12.08.1.12	नव᳘भिः पावयन्ति ॥      न᳘व वै᳘ प्राणाः᳘ प्राणै᳘रेॗवैनं पुनन्ति प्राणे᳘षु पुनः पू᳘तं प्र᳘तिष्ठापयन्ति ॥  
12.08.1.13	पवि᳘त्रेण पावयन्ति ॥      अजाविक᳘स्य वा᳘ऽएत᳘द्रूपं य᳘त्पवि᳘त्रमजाविके᳘नैॗवैनं पुनन्ति ॥  
12.08.1.14	वा᳘लेन पावयन्ति ॥      गोऽश्व᳘स्य वा᳘ऽएत᳘द्रूपं यद्वा᳘लो गोऽश्वे᳘नैॗवैनं पुनन्ति ॥  
12.08.1.15	हि᳘रण्येन पावयन्ति ॥      देवा᳘नां वा᳘ऽएत᳘द्रूपं यद्धि᳘रण्यं देवा᳘नामेॗवैनं रूपे᳘ण पुनन्ति ॥
12.08.1.16	सु᳘रया पावयन्ति ॥      सु᳘रा हि᳘ पूता᳘ पूत᳘यैॗवैनं पुनन्ति तद्य᳘था सु᳘रा पूय᳘माना ब᳘ल्कसेन विविच्य᳘तऽएव᳘मेॗवैतद्य᳘जमानः स᳘र्वस्मात्पाप्म᳘नो नि᳘र्मुच्यते य᳘ एवं᳘ विद्वा᳘न्त्सौत्रामण्या य᳘जते यो᳘ वैत᳘देवं वे᳘द ॥  
12.08.1.17	त᳘दाहुः ॥      याजयित᳘व्यᳫं सौत्रामण्या३ न᳘ याजयितव्या३मित्य᳘नन्तरायॗᳫंॗ ह्येॗवास्मात्स᳘र्वं पाप्मा᳘नमपघ्नन्ती᳘ति त᳘दु ह स्माह रेवो᳘त्तरा स्थप᳘तिः पाटव᳘श्चाक्रो᳘ऽपि प्रदा᳘नं प्रदा᳘य याजयित᳘व्यमेॗवात्मा वै᳘ यज्ञ᳘स्य य᳘जमानो᳘ऽङ्गान्यृत्वि᳘जो य᳘त्र वा᳘ऽआत्मा᳘ पूतः᳘ पूता᳘नि तत्रा᳘ङ्गान्युभ᳘यऽएव᳘ पुन᳘तऽउभ᳘ये पाप्मा᳘नम᳘पघ्नते त᳘स्माद᳘पि प्रदा᳘नं प्रदा᳘य यजयित᳘व्यमेवे᳘ति ॥  
12.08.1.18	पितृलोकं वा᳘ऽएॗतेऽन्व᳘वयन्ति ॥      ये द᳘क्षिणेऽग्नौ च᳘रन्त्याज्याहुतिं᳘ जुहोति यज्ञो वाऽआ᳘ज्यं यज्ञा᳘देव᳘ यज्ञे प्र᳘तितिष्ठन्ति ॥  
12.08.1.19	स᳘ जुहोति ॥      ये᳘ समानाः स᳘मनसः पित᳘रो यमरा᳘ज्ये ते᳘षां लोकः᳘ स्वधा न᳘मो यज्ञो᳘ देवे᳘षु कल्पतामि᳘ति पितॄ᳘नेव᳘ यमे प᳘रिददात्य᳘थो पितृलोक᳘मेव᳘ जयति स᳘र्वे यज्ञोपवीता᳘नि कृत्वो᳘त्तरमग्नि᳘मुपसमा᳘यन्त्ययं वै᳘ लोक उ᳘त्तरोऽग्नि᳘रस्मि᳘न्नेव᳘ लोके प्र᳘तितिष्ठन्त्याज्याहुतिं᳘ जुहोति यज्ञो वा᳘ऽआ᳘ज्यं यज्ञा᳘देव᳘ यज्ञे प्र᳘तितिष्ठन्ति ॥  
12.08.1.20	स᳘ जुहोति ॥      ये᳘ समानाः स᳘मनसो जीवा᳘ जीवे᳘षु मामकाः᳟ ॥      ते᳘षाᳫं श्रीर्म᳘यि कल्पतामस्मिं᳘लोके᳘ शतᳫं स᳘मा इ᳘ति स्वा᳘नामेव श्रि᳘यमवरुन्द्धे᳘ऽथो ज्योग्जीवा᳘तुमेॗवैषु दधाति प᳘यः समन्वा᳘रब्धेषु जुहोति प्राणो वाऽअ᳘न्नं प᳘यः प्राण᳘ऽएॗवान्ना᳘द्येऽन्ततः प्र᳘तितिष्ठन्ति ॥  
12.08.1.21	स᳘ जुहोति ॥      द्वे᳘ सृती᳘ऽअशृणवं पितॄणा᳘महमिति द्वे वाव᳘ सृतीऽइ᳘त्याहुर्देवा᳘नां चैव᳘ पितॄणां चे᳘ति ता᳘भ्यामिदं वि᳘श्वमेजत्स᳘मेती᳘ति ता᳘भ्याॗᳫंॗ हीदᳫं स᳘र्वमेजत्समे᳘ति य᳘दन्तरा᳘ पित᳘रं मात᳘रं चे᳘त्यसौ वै᳘ पिॗतेयं᳘ माॗताभ्या᳘मेव᳘ पितॄ᳘न्देवलोकम᳘पिनयत्येकाकी᳘ हुतोच्छिष्टं᳘ भक्षयत्येकॗधैव श्रि᳘यमात्म᳘न्धत्ते श्रीर्हि प᳘यः ॥  
12.08.1.22	स᳘ भक्षयति ॥      इद᳘ᳫं᳘ हविः᳘ प्रज᳘ननं मेऽअस्त्वि᳘ति प्रज᳘ननᳫं हि य᳘दि प᳘यो य᳘दि सो᳘मो द᳘शवीरमि᳘ति प्राणा वै द᳘श वीराः᳘ प्राणा᳘नेॗवात्म᳘न्धत्ते स᳘र्वगणमित्य᳘ङ्गानि वै स᳘र्वे गणा अ᳘ङ्गान्येॗवात्म᳘न्धत्ते स्वस्त᳘यऽआत्मसनी᳘त्यात्मा᳘नमेव᳘ सनोति प्रजासनी᳘ति प्रजा᳘मेव᳘ सनोति पशुसनी᳘ति पशू᳘नेव᳘ सनोति लोकसनी᳘ति लोका᳘य वै᳘ यजते त᳘मेव᳘ जयत्यभयसनी᳘ति स्वर्गो वै᳘ लोको᳘ऽभयᳫं स्वर्ग᳘ऽएव᳘ लोॗकेऽन्ततः प्र᳘तितिष्ठत्यग्निः᳘ प्रजां᳘ बहुलां᳘ मे करोत्व᳘न्नं प᳘यो रे᳘तोऽस्मा᳘सु धत्ते᳘ति तद्य᳘ऽएॗवैनमेते᳘ याज᳘यन्ति ता᳘नेत᳘दाहैतन्म᳘यि स᳘र्वं धत्ते᳘ति हि᳘रण्येन मार्जयन्तेऽमृ᳘तं वै᳘ हि᳘रण्यममृ᳘तऽएॗवान्ततः प्र᳘तितिष्ठन्ति ॥ ५ ॥ [८.१.] ॥ तृतीयः प्रपाठकः ॥ कण्डिकासंख्या १२० ॥ ॥  
12.08.2.01	प्रजा᳘पतिर्यज्ञ᳘मसृजत ॥      तमा᳘हरत्ते᳘नायजत ते᳘नेष्ट्वा᳘ रिरिचान᳘-इवामन्यत स᳘ एतं᳘ यज्ञक्रतु᳘मपश्यत्सौत्रामणीं ते᳘नायजत त᳘तो वै स पु᳘नरा᳘प्यायत रिच्य᳘तऽइव वा᳘ऽएष यः सो᳘मेन य᳘जतेॗ वीवॗ ह्यस्य वित्तं वे᳘दो ह᳘रन्ति ॥  
12.08.2.02	सो᳘मेनेष्ट्वा᳘ सौत्रामण्या᳘ यजेत ॥      य᳘था धे᳘नुर्दुग्धा पु᳘नराप्या᳘येतैव᳘ᳫं᳘ हैव पु᳘नरा᳘प्यायतऽआ᳘ प्रज᳘या पशु᳘भिः प्यायते प्र᳘त्यस्मिं᳘लोके᳘ तिष्ठत्यभि᳘ स्वर्गं᳘ लोकं᳘ जयति य᳘ एवं᳘ विद्वा᳘न्त्सौत्रामण्या य᳘जते यो᳘ वैत᳘देवं वे᳘द ॥  
12.08.2.03	त᳘द्धैत᳘त्पप्रछ ॥      सु᳘प्ला सार्ञ्जयः᳘ प्रतीदर्श᳘मैभावतं यन्न᳘ दीक्ष᳘येव दी᳘क्षते न᳘ सोमाᳫंश᳘व-इव न्युप्यन्ते᳘ऽथ कथ᳘ᳫं᳘ सौत्रामणी᳘ सोमयज्ञो᳘ भवती᳘ति ॥  
12.08.2.04	स᳘ होवाच ॥      शि᳘रो वा᳘ऽएत᳘द्यज्ञ᳘स्य य᳘द्व्रत᳘मात्मा᳘ दीॗक्षैतत्ख᳘लु वै᳘ व्रत᳘स्य रूपं य᳘त्सत्य᳘मेत᳘द्दीक्षा᳘यै य᳘छ्रद्धा म᳘नो य᳘जमानस्य रूपं वा᳘ग्यज्ञस्ये᳘ति ॥  
12.08.2.05	स य᳘द्वाचा᳘ व्रत᳘मुपै᳘ति ॥      आत्म᳘न्येॗवैत᳘द्यज्ञ᳘स्य शि᳘रः प्र᳘तिदधाति सत्य᳘ᳫं᳘ श्रद्धा᳘यां दधाति य᳘जमानं यज्ञे᳟ ॥  
12.08.2.06	त᳘स्मादेत᳘स्य यज्ञ᳘स्य ॥      व्रत᳘मेव᳘ दीक्षा वृ᳘षो वै᳘ व्रतं यो᳘षा दीक्षा वृ᳘षा सत्यं यो᳘षा श्रद्धा वृ᳘षा म᳘नो यो᳘षा वाग्वृ᳘षा प᳘त्न्यै य᳘जमानस्त᳘स्माद्य᳘त्रैव प᳘तिस्त᳘त्र जाया᳘थो यज्ञमुख᳘ऽएव त᳘न्मिथुना᳘नि करोति प्र᳘जात्यै ॥  
12.08.2.07	एते ख᳘लु वा᳘ऽएत᳘स्य यज्ञ᳘स्य ॥      सोमाᳫंश᳘व इ᳘त्याहुर्यछ᳘ष्पाणि तो᳘क्मानि लाजा इ᳘ति ॥  
12.08.2.08	प्रातःसवन᳘स्यैत᳘द्रूप᳟म् ॥      यछ᳘ष्पाण्ययं वै᳘ लोकः᳘ प्रातःसवनᳫं स᳘ आश्विन᳘ आश्विने᳘न प᳘यसा प्रथमाᳫं रा᳘त्रिं प᳘रिषिञ्चति स्वे᳘नैॗवैनमेत᳘ल्लोके᳘न स्व᳘या देव᳘तया स्वे᳘न रूपे᳘ण प्रातःसवने᳘न स᳘मर्धयति ॥  
12.08.2.09	मा᳘ध्यन्दिनस्यैतत्स᳘वनस्य रूप᳟म् ॥      यत्तो᳘क्मान्यन्त᳘रिक्षं वै मा᳘ध्यन्दिनᳫं सवनं त᳘त्सारस्वत᳘ᳫं᳘ सारस्वते᳘न प᳘यसा द्विती᳘याᳫं रा᳘त्रिं प᳘रिषिञ्चति स्वे᳘नैॗवैनमेत᳘ल्लोके᳘न स्व᳘या देव᳘तया स्वे᳘न रूपे᳘ण मा᳘ध्यन्दिनेन स᳘वनेन स᳘मर्धयति ॥  
12.08.2.10	तृतीयसवन᳘स्यैत᳘द्रूप᳟म् ॥      य᳘ल्लाजा द्यौर्वै᳘ तृतीयसवन᳘ᳫं᳘ सैॗन्द्र्यैन्द्रे᳘ण प᳘यसा तृती᳘याᳫं रा᳘त्रिं प᳘रिषिञ्चति स्वे᳘नैॗवैनमेत᳘ल्लोके᳘न स्व᳘या देव᳘तया स्वे᳘न रूपे᳘ण तृतीयसवने᳘न स᳘मर्धयति ॥  
12.08.2.11	ए᳘कस्यै दुग्धे᳘न ॥      प्रथमाᳫं रा᳘त्रिं प᳘रिषिञ्चति द्व᳘योर्दुग्धे᳘न द्विती᳘यां तिसृणां᳘ दुग्धे᳘न तृती᳘यां यथारूप᳘मेॗवैनं यथादेवतᳫं स᳘वनैः स᳘मर्धयति ॥  
12.08.2.12	प᳘रीतो᳘ षिञ्चता सुतमि᳘ति ॥      प᳘रिषिञ्चति सुत्या᳘यै सो᳘मो य᳘ उत्तम᳘ᳫं᳘ हविरि᳘त्युत्तमं वा᳘ऽएत᳘द्धविर्यत्सो᳘म उत्तम᳘मेॗवैनᳫं हवि᳘ष्करोति दधन्वा यो न᳘र्योऽअॗप्स्वन्तरे᳘त्यद्भि᳘श्चॗ ह्येषो᳘ऽन्तरेण च सूय᳘ते सुषा᳘व सो᳘मम᳘द्रिभिरित्य᳘द्रिभिर्वै सो᳘मः सूयते᳘ऽद्रिभिरेॗवैनᳫं सुनोति सोमसुत्या᳘यै ॥  
12.08.2.13	त᳘दाहुः ॥     उभ᳘योर्वा᳘ऽएत᳘द्रूप᳘ᳫं᳘ सुत᳘स्य चा᳘सुतस्य व य᳘त्सौत्रामॗण्यपा᳘मेष ओ᳘षधीनाᳫं र᳘सो यत्प᳘यस्त᳘त्सुत᳘स्य रूपम᳘न्नस्यैष र᳘सो य᳘त्परिस्रुत्तदा᳘सुतस्य रूप᳘मुभा᳘भ्यामेॗवैनᳫं सवा᳘भ्याᳫं सुनो᳘त्युभा᳘भ्याᳫं सवा᳘भ्याम᳘वरुन्द्धे ॥
12.08.2.14	त᳘दाहुः ॥     यद्ग्रा᳘वभिः सो᳘मः सूय᳘ते᳘ऽथ कथ᳘ᳫं᳘ सौत्रामणी᳘ति प्रैषाप्री᳘भिरि᳘ति ब्रूयाद्बा᳘र्हता वै᳘ प्रैषा बा᳘र्हता ग्रा᳘वाणो ग्रा᳘वभिर्वै सो᳘मः सूयते ग्रा᳘वभिरेॗवैनᳫं सुनोति सोमसुत्या᳘यै ॥  
12.08.2.15	स᳘र्वे प᳘यस्वन्तो भवन्ति ॥      प᳘यसा हि᳘ सूय᳘ते स᳘र्वे सो᳘मवन्तो भवन्ति सोमरूप᳘तायै स᳘र्वे परिस्रु᳘न्मन्तो भवन्ति परिस्रु᳘ता हि᳘ सूय᳘ते स᳘र्वे घृत᳘वन्तो भवन्त्येतद्वै᳘ प्रत्य᳘क्षाद्यज्ञरूपं य᳘द्घृतं᳘ प्रत्य᳘क्षा᳘देॗवैनᳫं यज्ञरूपं᳘ करोति स᳘र्वे म᳘धुमन्तो भवन्त्येतद्वै᳘ प्रत्य᳘क्षात्सोमरूपं यन्म᳘धु प्रत्य᳘क्षादेॗवैनᳫं सोमरूपं᳘ करोति ॥ शतम् ६३०० ॥ ॥ 
12.08.2.16	स᳘र्वऽआश्विना᳘ भवन्ति ॥      भै᳘षज्याय स᳘र्वे सारस्वता᳘ अन्ना᳘द्यस्येवा᳘वरुद्ध्यै स᳘र्वऽऐन्द्रा᳘ इन्द्रिय᳘स्यैव᳘ वीॗर्यस्या᳘वरुद्ध्यै ॥  
12.08.2.17	य᳘द्वेव स᳘र्वऽआश्विना भ᳘वन्ति ॥      स᳘र्वे सारस्वताः स᳘र्वऽऐन्द्रा᳘ एता वा᳘ऽएतं᳘ देव᳘ता अ᳘ग्रे यज्ञᳫं स᳘मभरंस्ता᳘भिरेॗवैनᳫं स᳘म्भरत्य᳘थोऽएता᳘ एॗवैत᳘द्देव᳘ता भागधे᳘येन स᳘मर्धयति ॥  
12.08.2.18	सं᳘तता याज्यापुरोऽनुवाॗक्या भवन्ति ॥      समानदेव᳘त्याः प्रजा᳘नाᳫं सं᳘तत्याऽअ᳘व्यवछेदाय स᳘र्वा आश्विॗन्यो भ᳘वन्ति स᳘र्वाः सारस्वॗत्यः स᳘र्वा ऐॗन्द्र्यः समानी᳘ बन्धु᳘ता ॥  
12.08.2.19	अनुष्टु᳘भ आॗप्रियो भवन्ति वाग्वा᳘ऽअनुष्टु᳘ब्वाॗचो वै सो᳘मः सूयते वाॗचैॗवैनᳫं सुनोति सोमसुत्या᳘यै स᳘र्वा आश्विॗन्यो भ᳘वन्ति स᳘र्वाः सारस्वॗत्यः स᳘र्वा ऐॗन्द्र्यः समानी᳘ बन्धु᳘ता ॥  
12.08.2.20	जा᳘गता अनुप्रैषा᳘ भवन्ति ॥      इयं वै ज᳘गत्यन᳘या वै सो᳘मः सूयतेऽन᳘यैॗवैनᳫं सुनोति सोमसुत्या᳘यै स᳘र्वऽआश्विना भ᳘वन्ति स᳘र्वे सारस्वताः स᳘र्वऽऐन्द्राः᳘ समानी᳘ बन्धु᳘ता ॥  
12.08.2.21	स वा᳘ऽएष᳘ प्रत्य᳘क्षात्सोमयज्ञ᳘ एव य᳘त्सौत्रामणी᳟ ॥      तं य᳘द्येकाकी य᳘जमानो भक्ष᳘येदि᳘ष्टिर्वैव स्या᳘त्पशुबन्धो᳘ वा स᳘र्वऽऋत्वि᳘जो भक्षयन्ति स᳘र्वे वा᳘ऽऋत्वि᳘जः सो᳘मं भक्षयन्ति सोमरूप᳘तायै ॥  
12.08.2.22	आ᳘श्विन᳘मध्वर्य᳘वो भक्षयन्ति ॥      अश्वि᳘नौ वै᳘ देवा᳘नामध्वर्यू स्व᳘मेॗवैत᳘द्भागधे᳘यᳫं स्व᳘ऽआय᳘तने भक्षयन्ति ॥  
12.08.2.23	सारस्वतᳫं हो᳘ता ब्रह्मा᳘ मैत्रावरुणः᳟ ॥      वाग्वै᳘ यज्ञ᳘स्य हो᳘ता हृ᳘दयं ब्रह्मा म᳘नो मैत्रावरुणः स्व᳘मेॗवैत᳘द्भागधे᳘यᳫं स्व᳘ऽआय᳘तने भक्षयन्ति ॥  
12.08.2.24	ऐन्द्रं य᳘जमानो भक्षयति ॥      ऐन्द्रो वा᳘ऽएष᳘ यज्ञो य᳘त्सौत्रामणी᳘न्द्रायतन एष᳘ एत᳘र्हि यो य᳘जते स्व᳘मेॗवैत᳘द्भागधे᳘यᳫं स्व᳘ऽआय᳘तने भक्षयति ॥  
12.08.2.25	च᳘क्षुर्वा᳘ऽआश्विनो ग्र᳘हः ॥      प्राणः᳘ सारस्वतो वा᳘गैन्द्र᳘ आश्विना᳘त्सारस्वते᳘ऽवनयति च᳘क्षुरेॗवास्य त᳘त्प्राणैः सं᳘दधाति सारस्वता᳘दैन्द्रे᳘ प्राणा᳘नेॗवास्य त᳘द्वाचा सं᳘दधात्य᳘थो प्राणा᳘नेॗवास्य त᳘द्वाचि प्र᳘तिष्ठापयति त᳘स्मात्स᳘र्वे प्राणा᳘ वाचि प्र᳘तिष्ठिताः ॥  
12.08.2.26	त्र᳘य आश्विनं᳘ भक्षयन्ति ॥      अध्वर्युः᳘ प्रतिप्रस्थाता᳘ग्नीध्रस्त्रिवृद्वा᳘ऽइदं च᳘क्षुः शुक्लं᳘ कृष्णं᳘ कनी᳘नका यथारूप᳘मेॗवास्मिंश्च᳘क्षुर्दधाति ॥  
12.08.2.27	त्र᳘यः सारस्वत᳟ᳫं᳟ ॥      हो᳘ता ब्रह्मा᳘ मैत्रावरुण᳘स्त्रेधाविहितो वा᳘ऽअयं᳘ प्राणः᳘ प्राण᳘ उदानो᳘ व्यान इ᳘ति यथारूप᳘मेॗवास्मिन्प्राणं᳘ दधाति ॥  
12.08.2.28	एकाॗक्यैन्द्रं य᳘जमानो भक्षयति ॥      एकधा वा᳘ऽएषा᳘ प्राणा᳘नाᳫं श्रीर्यद्वा᳘गेकॗधैव वा᳘चᳫं श्रि᳘यमात्म᳘न्धत्ते त᳘स्मात्सौत्रामॗण्येजान᳘ एकधा स्वा᳘नाᳫं श्रे᳘ष्ठो भवत्य᳘थो य᳘ एव᳘मेतद्वे᳘द ॥
12.08.2.29	ऋत᳘वो वा᳘ऽऋत्वि᳘जः ॥      मा᳘सा भक्षाः ष᳘डृत्वि᳘जो भक्षयन्ति षड्वा᳘ऽऋत᳘व ऋत्वि᳘ग्भिरेॗवऽर्तून᳘वरुन्द्धे ॥  
12.08.2.30	द्वा᳘दश भक्षा᳘ भवन्ति ॥      द्वा᳘दश मा᳘सा भक्षै᳘रेव मा᳘सान᳘वरुन्द्धे पु᳘नःपुनरभिनिव᳘र्तमृत्वि᳘जो भक्षयन्ति त᳘स्मादृत᳘वश्च मा᳘साश्चाॗन्योऽन्य᳘मभिनि᳘वर्तन्ते ॥  
12.08.2.31	त्र᳘योदशं य᳘जमानो भक्षयति ॥      यो᳘ ह वा᳘ऽएष᳘ त्रयोदशो मा᳘स एष᳘ एव᳘ प्रत्य᳘क्षात्संवत्सर᳘ एत᳘मेॗवाप्त्वा᳘वरुन्द्धे स᳘ वा᳘ऽएष᳘ संवत्सर᳘ एव य᳘त्सौत्रामणी ते᳘न स᳘र्वं ज᳘यति स᳘र्वम᳘वरुन्द्धे ॥  
12.08.2.32	त्र᳘यः पश᳘वो भवन्ति ॥      त्र᳘यो वा᳘ इमे᳘ लोका᳘ इमा᳘नेव तै᳘र्लोकान᳘वरुन्द्धऽइम᳘मेव᳘ लोक᳘माश्विने᳘नान्त᳘रिक्षᳫं सारस्वते᳘न दि᳘वमैन्द्रे᳘ण यथारूप᳘मेव᳘ यथादेवत᳘मिमां᳘लोकान्ज᳘यति चा᳘व च रुन्द्धे ॥  
12.08.2.33	त्र᳘यः पुरोडा᳘शा भवन्ति ॥      त्र᳘यो वा᳘ऽऋत᳘व ऋतू᳘नेॗवैतैर᳘वरुन्द्धे ग्रीष्म᳘मेॗवैन्द्रे᳘ण वर्षाः᳘ सावित्रे᳘ण हेमन्तं᳘ वारुणे᳘न यथारूप᳘मेव᳘ ययादेवत᳘मृतून्ज᳘यति चा᳘व च रुन्द्धे ॥  
12.08.2.34	षड्ग्र᳘हा भवन्ति ॥      षड्वा᳘ऽऋत᳘व ऋतू᳘नेॗवैतैर᳘वरुन्द्धे वसन्तग्रीष्मा᳘वेॗवाश्विना᳘भ्यां वर्षाशरदौ᳘ सारस्वता᳘भ्याᳫं हेमन्तशिशिरा᳘वैन्द्रा᳘भ्यां यथारूप᳘मेव᳘ यथादेवत᳘मृतून्ज᳘यति चा᳘व च रुन्द्धे ॥  
12.08.2.35	सं᳘तता याज्यापुरोऽनुवाॗक्या भवन्ति ॥      समानदेव᳘त्या ऋतूनाᳫं सं᳘तत्याऽअ᳘व्यवछेदाय स᳘र्वाः पुरोऽनुवाॗक्या भ᳘वन्ति स᳘र्वा याॗज्यास्त᳘स्मादृत᳘वः स᳘र्वे प᳘राञ्चः स᳘र्वे प्रत्य᳘ञ्चः स᳘र्वाः प्रथमा भ᳘वन्ति स᳘र्वा मध्यमाः स᳘र्वा उत्तमास्त᳘स्मादृत᳘वः स᳘र्वे प्रथमाः स᳘र्वे मध्यमाः स᳘र्वऽउत्तमाः स᳘र्वेषां ग्र᳘हाणां द्वे᳘ याज्यापुरोऽनुवाॗक्ये भवतोऽहोरात्र᳘योस्त᳘द्रूप᳘महोरात्रे᳘ऽएवा᳘वरुन्द्धे त᳘स्मादृत᳘वश्च मा᳘साश्चाहोरात्र᳘योरेव प्र᳘तिष्ठिताः ॥  
12.08.2.36	स वा᳘ऽएष᳘ संवत्सर᳘ एव य᳘त्सौत्रामणी᳘ ॥      चन्द्र᳘मा एव᳘ प्रत्य᳘क्षादादित्यो य᳘जमानस्त᳘स्येय᳘मेव᳘ पृथिवी वे᳘दिरन्त᳘रिक्षमुत्तरवेदिर्द्यौ᳘र्बर्हिर्दि᳘श ऋत्वि᳘जो व᳘नस्प᳘तय इध्म आ᳘प आ᳘ज्यमोष᳘धय आ᳘हुतयोऽग्नि᳘रेॗवाग्निः᳘ संवत्सरः᳘ सᳫंस्था तद्वा᳘ऽइदᳫं स᳘र्वᳫं संवत्सर᳘ एव य᳘दिदं किं᳘ च त᳘स्मात्सौत्रामॗण्येजानः स᳘र्वं ज᳘यति स᳘र्वम᳘वरुन्द्धे ॥ १ [८.२.] ॥ ॥  
12.08.3.01	त्व᳘ष्टा हत᳘पुत्रः ॥      अभिचरणी᳘यम᳘पेन्द्रᳫं सो᳘ममा᳘हरत्तस्ये᳘न्द्रो यज्ञवेशसं᳘ कृत्वा᳘ प्रास᳘हा सो᳘ममपिबत्स वि᳘ष्वॗङ् व्यार्छत्त᳘स्य मु᳘खात्प्राणे᳘भ्यः श्रीयशसा᳘न्यूर्ध्वान्यु᳘दक्रामंस्ता᳘नि पशून्प्रा᳘विशंस्त᳘स्मात्पश᳘वो य᳘शो य᳘शो ह भवति य᳘ एवं᳘ विद्वा᳘न्त्सौत्रामॗण्याभिषिच्य᳘ते ॥  
12.08.3.02	त᳘तोऽस्माऽएत᳘मश्वि᳘नौ च स᳘रस्वती च ॥      यज्ञᳫं स᳘मभरन्त्सौत्रामणीं भै᳘षज्याय त᳘यैनमॗभ्यषिञ्चंस्त᳘तो वै स᳘ देवा᳘नाᳫं श्रे᳘ष्ठोऽभवछ्रे᳘ष्ठः स्वा᳘नां भवति य᳘ एनयाभिषिच्य᳘ते ॥  
12.08.3.03	कृष्णाजिॗनेऽभि᳘षिञ्चति ॥      यज्ञो वै᳘ कृष्णाजिनं᳘ यज्ञ᳘ऽएॗवैनमेत᳘दभि᳘षिञ्चति लोमतश्छ᳘न्दाᳫंसि वै लो᳘मानि छ᳘न्दःस्वेॗवैनमेत᳘दभि᳘षिञ्चति ॥  
12.08.3.04	आसन्द्या᳘मभि᳘षिञ्चति ॥      आसन्दीसद्वै सा᳘म्राज्यᳫं सा᳘म्राज्येनैॗवैनᳫं सा᳘म्राज्यं गमयति ॥  
12.08.3.05	औ᳘दुम्बरी भवति ॥      ऊर्ग्वा᳘ऽउदुम्ब᳘र ऊॗर्ज्येवा᳘ध्यभि᳘षिच्यते जा᳘नुसंमिता भवति जा᳘नुसंमितो वा᳘ऽअयं᳘ लोॗकोऽस्मा᳘ऽउ वै᳘ लोका᳘य क्षत्रि᳘योऽभि᳘षिच्यते क्षत्र᳘मु वा᳘ऽएष᳘ भवति यः᳘ सौत्रामॗण्याभिषिच्य᳘ते त᳘स्माज्जा᳘नुसंमिता᳘परिमिता तिर᳘श्ची ॥  
12.08.3.06	रा᳘ष्ट्रं वा᳘ऽआ᳘सन्दी᳟ ॥      अ᳘परिमितसमृद्धमु वै᳘ राष्ट्रं मु᳘ञ्जविवयना भवति यज्ञि᳘या हि मु᳘ञ्जा द्वाऽउ᳘त्तरस्यां वे᳘द्यां पा᳘दौ भ᳘वतो द्वौ द᳘क्षिणस्यामयं वै᳘ लोक उ᳘त्तरा वे᳘दिर्द᳘क्षिणा पितृलोकस्त᳘देनमुभ᳘योर्लोक᳘योर᳘ध्यभि᳘षिञ्चति ॥  
12.08.3.07	एत᳘द्ध स्म वै त᳘द्विद्वा᳘नाह ॥      गौ᳘रीवितिः शाक्त्यः᳘ क्षत्र᳘मिवा᳘ह कि᳘ल वय᳘ममु᳘ष्मिंलोके᳘ भविता᳘ स्म इ᳘ति श᳘श्वद्धास्माऽऋषभो᳘ याज्ञतुरः प्रो᳘वाच श्वि᳘क्नानाᳫं रा᳘जा ॥  
12.08.3.08	स᳘ आसन्दीमा᳘स्तृणाति ॥      क्षत्र᳘स्य यो᳘निरसि क्षत्र᳘स्य ना᳘भिरसी᳘ति क्षत्र᳘स्य वा᳘ऽएषा यो᳘निः क्षत्र᳘स्य ना᳘भिः ॥  
12.08.3.09	अ᳘थैनां कृष्णाजिनेना᳘स्तृणाति ॥      मा᳘ त्वा हि᳘ᳫं᳘सीन्मा᳘ मा हिᳫंसीरि᳘ति यज्ञो वै᳘ कृष्णाजिनं᳘ यज्ञ᳘स्य चैॗवात्म᳘नश्चा᳘हिᳫंसायै ॥  
12.08.3.10	अथा᳘धिरोहति ॥      वारुॗण्यर्चा व᳘रुणो वै᳘ देवा᳘नाᳫं रा᳘जा स्व᳘यैॗवैनमेत᳘द्देव᳘तयाभि᳘षिञ्चति नि᳘षसाद धृत᳘व्रतो व᳘रुणः पॗस्त्यास्वा᳟  सा᳘म्राज्याय सुक्र᳘तुरि᳟ति ॥  
12.08.3.11	अ᳘थ सुवर्णरजतौ᳘ रुक्मौ᳘ व्यु᳘पास्यति ॥      मृत्योः᳘ पाहि विद्यो᳘त्पाही᳘ति वृ᳘ष्टिर्वै᳘ विराट् त᳘स्या एते᳘ घोरे᳘ तॗन्वौ विद्यु᳘च्च ह्रादु᳘निश्च त᳘तः सुव᳘र्ण एव᳘ रुक्मो᳘ विद्यु᳘तो रूप᳘ᳫं᳘ रजतो᳘ ह्रादु᳘नेस्ता᳘भ्यामेॗवास्मै देव᳘ताभ्याᳫं श᳘र्म यछति त᳘स्मात्सौत्रामॗण्येजान᳘स्यैता᳘भ्यां देव᳘ताभ्यां न᳘ शङ्का᳘ भवत्य᳘थो य᳘ एव᳘मेतद्वे᳘द ॥  
12.08.3.12	पशूनां व᳘सयाभि᳘षिञ्चति ॥      श्रीर्वै᳘ पशूनां व᳘सा श्रिॗयैॗवैनमेत᳘त्पशूनाᳫं र᳘सेनाभि᳘षिञ्चत्य᳘थो परमं वा᳘ऽएत᳘दन्ना᳘द्यं यद्व᳘सा परमे᳘णैॗवैनमेत᳘दन्ना᳘द्येनाभि᳘षिञ्चति ॥  
12.08.3.13	शफग्रहा᳘ भवन्ति ॥      शफैर्वै᳘ पश᳘वः प्र᳘तितिष्ठन्ति प्रतिष्ठा᳘मेॗवैनं गमयति त्र᳘यस्त्रिᳫंशद्ग्र᳘हा भवन्ति त्र᳘यस्त्रिᳫंशद्वै स᳘र्वा देव᳘ताः स᳘र्वाभिरेॗवैनमेत᳘द्देव᳘ताभिरभि᳘षिञ्चति ज᳘गतीभिर्जुहोति जा᳘गता वै᳘ पश᳘वो ज᳘गत्यैॗवास्मै पशू᳘नवरुन्द्धे षोडश᳘भिर्ऋग्भि᳘र्जुहोति षोडशकला वै᳘ पश᳘वोऽनुकल᳘मेॗवास्मिञ्छ्रि᳘यं दधति ॥  
12.08.3.14	सी᳘सेन त᳘न्त्रं म᳘नसा मनीषि᳘ण इ᳘ति ॥      द्वौ᳘-द्वौ समा᳘सᳫं हुत्वा स᳘ते सᳫंस्रवा᳘न्त्सम᳘वनयत्यहोरात्रा᳘ण्येॗवैत᳘दर्धमासान्मा᳘सानृतू᳘न्त्संवत्सरे प्र᳘तिष्ठापयति ता᳘नीमा᳘न्यहोरात्रा᳘ण्यर्धमासा मा᳘सा ऋत᳘वः संवत्सरे प्र᳘तिष्ठिताः ॥  
12.08.3.15	वैतसः स᳘तो भवति ॥      अप्सु᳘योनिर्वै᳘ वेतस आ᳘पो वै स᳘र्वा देव᳘ताः स᳘र्वाभिरेॗवैनमेत᳘द्देव᳘ताभिरभि᳘षिञ्चति ॥  
12.08.3.16	सर्वसुरॗभ्युन्म᳘र्दनं भवति ॥      परमो वा᳘ऽएष᳘ गन्धो य᳘त्सर्वसुरॗभ्युन्म᳘र्दनं गन्धे᳘नैॗवैनमेत᳘दभि᳘षिञ्चति ॥  
12.08.3.17	पुर᳘स्तात्प्रत्य᳘ङ्ङभि᳘षिञ्चति ॥      पुर᳘स्ताद्धि᳘ प्रत्यग᳘न्नमद्य᳘ते शीर्षतः᳘ शीर्षतो ह्य᳘न्नमद्य᳘तऽआ मु᳘खादन्व᳘वस्रावयति मु᳘खेन ह्य᳘न्नमद्य᳘ते सर्व᳘तः परिक्रा᳘मᳫं स᳘र्वाभ्य एॗवास्मिन्नेत᳘द्दिॗग्भ्योऽन्ना᳘द्यं दधाति त᳘स्मात्सौत्रामॗण्येजान᳘स्य स᳘र्वासु दिॗक्ष्वन्ना᳘द्यमवरुद्धं भवत्य᳘थो य᳘ एव᳘मेतद्वे᳘द ॥  
12.08.3.18	आश्विने᳘न प्रथमे᳘न य᳘जुषाभि᳘षिञ्चति ॥      अ᳘थ सा᳘रस्वतेना᳘थैन्द्रे᳘णैता᳘भिरेॗवैनम्त᳘द्देव᳘ताभिरभि᳘षिञ्चति तᳫं है᳘कऽएता᳘भिश्च देव᳘ताभिरभिषिञ्च᳘न्ति भूर्भु᳘वःॗ स्वरि᳘त्येता᳘भिरु च व्या᳘हृतिभिरेता वै व्या᳘हृतय इदᳫं स᳘र्वं त᳘देनमने᳘न स᳘र्वेणाभि᳘षिञ्चाम इ᳘ति न त᳘था कुर्यादेता᳘भिरेॗवैनं देव᳘ताभिरभि᳘षिञ्चेदेता᳘ उॗ ह्येव᳘ देव᳘ता इदᳫं स᳘र्वम् ॥  
12.08.3.19	पुर᳘स्तात्स्विष्टकृ᳘तोऽभि᳘षिञ्चति ॥      क्षत्रं वै᳘ स्विष्टकृ᳘त्क्षत्रे᳘णैॗवैनमेत᳘दभि᳘षिञ्चत्यन्तरा व᳘नस्प᳘तिं च स्विष्टकृ᳘तं चाभि᳘षिञ्चति सो᳘मो वै व᳘नस्प᳘तिरग्निः᳘ स्विष्टकृ᳘दग्नीषो᳘माभ्यामेॗवैनमेत᳘त्परिगृ᳘ह्याभि᳘षिञ्चति त᳘स्माद्ये᳘ चैत᳘द्विदुर्ये᳘ च न त᳘ऽआहुः क्षत्रि᳘यो वाव᳘ क्षत्रि᳘यस्याभिषेक्ते᳘ति ॥  
12.08.3.20	अ᳘थैनं जानुमात्रे᳘ धारयन्ति ॥      अ᳘थ नाभिमात्रे᳘ऽथ मुखमात्र᳘ऽएॗष्वेॗवास्माऽएत᳘ल्लोके᳘ष्वाय᳘तनानि कल्पयत्यभिषेको वा᳘ऽएष᳘ य᳘द्वाजपे᳘यमभिषेकः᳘ सौत्रामणी तद्य᳘थैॗवादो᳘ वाजपे᳘ये यू᳘पᳫं रो᳘हति त᳘देॗवैत᳘द्रूपं᳘ क्रियते ॥  
12.08.3.21	त᳘दाहुः᳟᳟ ॥     प्रेव वा᳘ऽएॗषोऽस्मा᳘ल्लोका᳘च्च्यवते यः᳘ सौत्रामॗण्याभिषिच्य᳘तऽइ᳘ति कृष्णाजिने᳘ प्रत्य᳘वरोहति यज्ञो वै᳘ कृष्णाजिनं᳘ यज्ञ᳘ऽएॗवान्ततः प्र᳘तितिष्ठति ॥  
12.08.3.22	प्र᳘ति क्षत्रे प्र᳘ति तिष्ठामि राष्ट्रऽइ᳘ति ॥      क्षत्र᳘ऽएव᳘ राष्ट्रे प्र᳘तितिष्ठति क्षत्रा᳘द्राष्ट्राद᳘प्रभ्रᳫंशाय प्रत्य᳘श्वेषु प्र᳘ति तिष्ठामि गोष्वि᳘ति गोऽश्व᳘ऽएव प्र᳘तितिष्ठति गोऽश्वाद᳘प्रभ्रᳫंशाय प्रत्य᳘ङ्गेषु प्र᳘ति तिष्ठाम्यात्मन्नित्य᳘ङ्गेष्वेॗवात्मन्प्र᳘तितिष्ठत्य᳘ङ्गेभ्य आत्मनो᳘ऽप्रभ्रᳫंशाय प्र᳘ति प्राणे᳘षु प्र᳘तितिष्ठामि पुष्टऽइ᳘ति प्राणे᳘ष्वेव᳘ पुष्टे प्र᳘तितिष्ठति प्राणे᳘भ्यः पुष्टादप्रभ्रᳫंशाय प्र᳘ति द्या᳘वापृथिव्योः प्र᳘तितिष्ठामि यज्ञऽइ᳘ति त᳘दन᳘योर्द्या᳘वापृथिव्योः प्र᳘तितिष्ठति य᳘योरिदᳫं स᳘र्वम᳘धि ॥  
12.08.3.23	अ᳘थ सा᳘म गायति ॥      क्षत्रं वै सा᳘म क्षत्रे᳘णैॗवैनमेत᳘दभि᳘षिञ्चत्य᳘थो सा᳘म्राज्यं वै सा᳘म सा᳘म्राज्येनैॗवैनᳫं सा᳘म्राज्यं गमयति स᳘र्वेषां वा᳘ऽएष वे᳘दानाᳫं र᳘सो यत्सा᳘म स᳘र्वेषामेॗवैनमेतद्वे᳘दानाᳫं र᳘सेनाभि᳘षिञ्चति ॥  
12.08.3.24	बृहत्यां᳘ गायति ॥      बृहत्यां वा᳘ऽअसा᳘वादित्यः᳘ श्रियां᳘ प्रतिष्ठा᳘यां प्र᳘तिष्ठितस्तपति बृहत्या᳘मेॗवैनमेत᳘छ्रियां᳘ प्रतिष्ठा᳘यां प्र᳘तिष्ठापयति ॥  
12.08.3.25	ऐन्द्र्यां᳘ बृहत्यां᳘ गायति ॥      ऐन्द्रो वा᳘ऽएष᳘ यज्ञो य᳘त्सौत्रामणी᳘न्द्रायतन एष᳘ एत᳘र्हि यो य᳘जते स्व᳘ऽएॗवैनमेत᳘दाय᳘तनेऽभि᳘षिञ्चति ॥  
12.08.3.26	अ᳘थ य᳘स्मात्सᳫंशा᳘नानि ना᳘म ॥      एतैर्वै᳘ सा᳘मभिर्देवा इ᳘न्द्रमिन्द्रिया᳘य वीॗर्याय स᳘मश्यंस्त᳘थोऽएॗवैत᳘मृत्वि᳘जो य᳘जमानमेतै᳘रेव सा᳘मभिरिन्द्रिया᳘य वीॗर्याय स᳘ᳫं᳘श्यन्ति सᳫंश्र᳘वसे विश्र᳘वसे सत्य᳘श्रवसे श्र᳘वसऽइ᳘ति सा᳘मानि भवन्त्येॗष्वेॗवैनमेत᳘ल्लोके᳘षु श्रावयन्ति च᳘तुर्निधनं भवति च᳘तस्रो वै दि᳘शः सर्वा᳘स्वेॗवैनमेत᳘द्दिक्षु प्र᳘तिष्ठापयन्ति स᳘र्वे निध᳘नमुपा᳘वयन्ति संविदाना᳘ एॗवास्मिञ्छ्रि᳘यं दधति ॥  
12.08.3.27	त᳘दाहुः ॥     य᳘देतत्सा᳘म गीयते᳘ऽथॗ क्वैत᳘स्य सा᳘म्न उक्थं का᳘ प्रतिष्ठाॗ व्यृद्धᳫं हि तद्य᳘त्स्तुतम᳘ननुशस्तमि᳘ति ॥  
12.08.3.28	त्रया᳘ देवा ए᳘कादशे᳘ति ॥      एतद्वा᳘ऽएत᳘स्य सा᳘म्न उक्थ᳘मेष᳘ प्रतिष्ठा᳟ ॥  
12.08.3.29	अ᳘थो त्रया᳘ देवा ए᳘कादशे᳘ति त्रयस्त्रिᳫंशं ग्र᳘हं जुहोति त्रया हि᳘ देवा ए᳘कादश त्रयस्त्रिᳫंशाः᳘ सुरा᳘धस इ᳘ति त्रयस्त्रिᳫंशद्धि᳘ देवा बृ᳘हस्प᳘तिपुरोहिता इ᳘ति ब्र᳘ह्म वै बृ᳘हस्प᳘तिर्ब्र᳘ह्मपुरोहिता इ᳘त्येॗवैत᳘दाह देव᳘स्य सवितुः᳘ सवऽइ᳘ति देवे᳘न सवित्रा प्र᳘सूता इ᳘त्येॗवैत᳘दाह देवा᳘ देवै᳘रवन्तु मे᳘ति देवाॗ ह्येतं᳘ देवै᳘रभिषिञ्च᳘न्ति ॥
12.08.3.30	प्रथमा᳘ द्विती᳘यैरि᳘ति प्रथमाॗ ह्येतं᳘ द्विती᳘यैरभिषिञ्च᳘न्ति द्विती᳘यास्तृती᳘यैरि᳘ति द्विती᳘याॗ ह्येतं᳘ तृती᳘यैरभिषिञ्च᳘न्ति तृती᳘याः सत्येने᳘ति तृती᳘याॗ ह्येत᳘ᳫं᳘ सत्ये᳘नाभिषिञ्च᳘न्ति सत्यं᳘ यज्ञेने᳘ति सत्य᳘ᳫं᳘ ह्येतं᳘ यज्ञे᳘नाभिषिञ्च᳘ति यज्ञो य᳘जुर्भिरि᳘ति यज्ञोॗ ह्येतं य᳘जुर्भिरभिषिञ्च᳘ति य᳘जूᳫंषि सा᳘मभिरि᳘ति य᳘जूᳫंषिॗ ह्येतᳫं सा᳘मभिरभिषिञ्च᳘न्ति सा᳘मान्यृग्भिरि᳘ति सा᳘मानिॗ ह्येत᳘मृग्भि᳘रभिषिञ्च᳘न्त्यृ᳘चः पुरोऽनुवाॗक्याभिरित्यृ᳘चोॗ ह्येतं᳘ पुरोऽनुवाॗक्याभिरभिषिञ्च᳘न्ति पुरोऽनुवाॗक्या याॗज्याभिरि᳘ति पुरोऽनुवाॗक्याॗ ह्येतं᳘ याॗज्याभिरभिषिञ्च᳘न्ति याॗज्या वषट्कारैरि᳘ति याॗज्याॗ ह्येतं᳘ वषट्कारै᳘रभिषिञ्च᳘न्ति वषट्कारा आ᳘हुतिभिरि᳘ति वषट्काराॗ ह्येतमा᳘हुतिभिरभिषिञ्चन्त्या᳘हुतयो मे का᳘मान्त्स᳘मर्धयन्तु भूः स्वाहे᳘ति त᳘देनमेता᳘भिर्देव᳘ताभिः परोऽवर᳘मभिषिच्या᳘थास्माऽआ᳘हुतिभिः स᳘र्वान्का᳘मान्त्स᳘मर्धयत्य᳘थऽर्त्वि᳘क्षूपहवमिष्ट्वा᳘ भक्षयत्यृत᳘वो वा᳘ऽऋत्वि᳘ज ऋतु᳘ष्वेॗवैत᳘दुपहव᳘मिछते ॥  
12.08.3.31	स᳘ भक्षयति ॥      लो᳘मानि प्र᳘यतिर्मम त्व᳘ङ्मऽआ᳘नतिरा᳘गतिः ॥      माᳫंसं᳘ मऽउ᳘पनतिर्वस्व᳘स्थि मज्जा᳘ मऽआ᳘नतिरि᳘तिॗ प्रेव वा᳘ऽएष᳘ लोकां᳘श्च देव᳘ताश्च विशति यः᳘ सौत्रामॗण्याभिषिच्य᳘ते त᳘देत᳘दवान्तरा᳘मात्मा᳘नमु᳘पह्वयते त᳘था कृत्स्न᳘ एव स᳘र्वतनूः सा᳘ङ्गः स᳘म्भवति ॥ २ [८.३.] ॥ अष्टमोऽध्यायः [८२.] ॥ ॥
12.09.1.01	एत᳘स्माद्वै᳘ यज्ञात्पु᳘रुषो जायते ॥      स य᳘द्ध वा᳘ऽअस्मिं᳘लोके पु᳘रुषो᳘ऽन्नम᳘त्ति त᳘देनममु᳘ष्मिंलोके प्र᳘त्यत्ति स वा᳘ऽएष᳘ परिस्रु᳘तो यज्ञ᳘स्तायतेऽनाद्या वै᳘ ब्राह्मणे᳘न परिस्रुत्स᳘ एत᳘स्मादनाद्या᳘ज्जायते त᳘ᳫं᳘ हामु᳘ष्मिंलोके᳘ऽन्नं न प्र᳘त्यत्ति त᳘स्मादेष᳘ ब्राह्मणयज्ञ᳘ एव य᳘त्सौत्रामणी᳟ ॥  
12.09.1.02	त᳘स्य लो᳘मान्येव श᳘ष्पाणि ॥      त्वक्तो᳘क्मानि माᳫंसं᳘ लाजा अ᳘स्थि कारोतरो᳘ मज्जा मा᳘सरᳫं र᳘सः परिस्रुन्नग्न᳘हुर्लो᳘हितᳫं रे᳘तः प᳘यो मू᳘त्रᳫं सुरो᳘वध्यं ब᳘ल्कसम् ॥  
12.09.1.03	हृ᳘दयमेॗवास्यैन्द्रः᳘ पुरोडा᳘शः ॥      य᳘कृत्सावित्रः᳘ क्लोमा᳘ वारुणो म᳘तस्नेऽएॗवास्या᳘श्वत्थं च पा᳘त्रमौ᳘दुम्बरं च पित्तं नै᳘यग्रोधमान्त्रा᳘णि स्था᳘ल्यो गु᳘दा उपशया᳘नि श्येनपत्त्रे᳘ प्लीॗहासन्दी ना᳘भिः कुम्भो᳘ वनिष्ठुः᳘ प्लाशिः᳘ शता᳘तृष्णा तद्यत्सा᳘ बहुधा वि᳘तृष्णा भ᳘वति त᳘स्मात्प्लाशि᳘र्बहुधा वि᳘कृत्तो मु᳘खᳫं स᳘तं जिह्वा᳘ पवि᳘त्रं च᳘प्यं पायु᳘र्वस्तिर्वा᳟लः ॥  
12.09.1.04	अ᳘ङ्गान्येॗवास्याश्विनः᳘ पशुः᳟ ॥      आत्मा᳘ सारस्वतो᳘ रूप᳘मैन्द्र᳘ ऋषभस्त᳘स्मादाहुर्गा᳘वः पु᳘रुषस्य रूपमित्या᳘युर्हि᳘रण्यं त᳘छत᳘मानं भवति त᳘स्माछता᳘युः पु᳘रुषः ॥  
12.09.1.05	च᳘क्षुषीऽएॗवास्याश्विनौ ग्र᳘हौ ॥      प᳘क्ष्माणि गोधूमसक्त᳘वश्च कुवलसक्त᳘वश्च ना᳘सिकेऽएॗवास्य सारस्वतौ ग्र᳘हाव᳘थ या᳘नि ना᳘सिकयोर्लो᳘मानि ता᳘न्युपवाकसक्त᳘वश्च बदरसक्त᳘वश्च श्रो᳘त्रेऽएॗवास्यैन्द्रौ ग्र᳘हाव᳘थ या᳘नि क᳘र्णयोर्लो᳘मानि या᳘नि च भ्रु᳘वोस्ता᳘नि यवसक्त᳘वश्च कर्कन्धुसक्त᳘वश्च ॥  
12.09.1.06	अ᳘थ या᳘न्युप᳘स्थे लो᳘मानि ॥      या᳘नि चाध᳘स्तात्ता᳘नि वृकलोमान्य᳘थ यान्यु᳘रसि लो᳘मानि या᳘नि च निकक्ष᳘योस्ता᳘नि व्याघ्रलोमा᳘नि के᳘शाश्च श्म᳘श्रूणि च सिᳫंहलोमा᳘नि ॥ 
12.09.1.07	त्र᳘यः पश᳘वो भवन्ति ॥      त्रेधाविहितो वा᳘ऽअयं पु᳘रुषस्याॗत्मात्मा᳘नमेॗवास्य तै᳘ स्पृणोति यद᳘वाङ्ना᳘भेस्त᳘दाश्विने᳘न य᳘दूर्ध्वं ना᳘भेरवाची᳘नᳫं शीर्ष्णस्त᳘त्सारस्वते᳘न शि᳘र ऐन्द्रे᳘ण यथारूप᳘मेव᳘ यथादेवत᳘मात्मा᳘नं मृत्यो᳘ स्पृॗत्वामृ᳘तं कुरुते ॥  
12.09.1.08	त्र᳘यः पुरोडा᳘शा भवन्ति ॥      त्रेधाविहितं वा᳘ऽइदं पु᳘रुषस्य व᳘यो व᳘य एॗवास्य तै᳘ स्पृणोति पूर्ववयस᳘मेॗवैन्द्रे᳘ण मध्यमवयस᳘ᳫं᳘ सावित्रे᳘णोत्तमवयसं᳘ वारुणे᳘न यथारूप᳘मेव᳘ यथादेवतं व᳘यो मृत्यो᳘ स्पृॗत्वामृ᳘तं कुरुते ॥  
12.09.1.09	षड्ग्र᳘हा भवन्ति ॥      षड्वा᳘ऽइमे᳘ शीर्ष᳘न्प्राणाः᳘ प्राणा᳘नेॗवास्य तै᳘ स्पृणोति च᳘क्षुषीऽएॗवाश्विना᳘भ्यां ना᳘सिके सारस्वता᳘भ्याᳫं श्रो᳘त्रेऽऐन्द्रा᳘भ्यां यथारूप᳘मेव᳘ यथादेवत᳘मात्मा᳘नं मृत्यो᳘ स्पृॗत्वामृ᳘तं कुरुते ॥  
12.09.1.10	सं᳘तता याज्यापुरोऽनुवाॗक्या भवन्ति ॥      समानदेव᳘त्याः प्राणा᳘नाᳫं सं᳘तत्याऽअ᳘व्यवछेदाय स᳘र्वाः पुरोऽनुवाॗक्या भ᳘वन्ति स᳘र्वा याॗज्यास्त᳘स्मात्प्राणाः स᳘र्वे प᳘राञ्चः स᳘र्वे प्रत्य᳘ञ्चः स᳘र्वाः प्रथमा भ᳘वन्ति स᳘र्वा मध्यमाः स᳘र्वा उत्तमास्त᳘स्मात्प्राणाः स᳘र्वे प्रथमाः स᳘र्वे मध्यमाः स᳘र्वऽउत्तमाः स᳘र्वेषां ग्र᳘हाणां द्वे᳘ याज्यापुरोऽनुवाॗक्ये भवतः प्राणोदान᳘योस्त᳘द्रूपं᳘ प्राणोदाना᳘वेवा᳘वरुन्द्धे त᳘स्मात्स᳘र्वे प्राणाः᳘ प्राणोदान᳘योरेव प्र᳘तिष्ठिताः ॥  
12.09.1.11	स वा᳘ऽएष᳘ आॗत्मैव य᳘त्सौत्रामणी᳟ ॥      म᳘न एव᳘ प्रत्य᳘क्षाद्वाग्य᳘जमानस्त᳘स्याॗत्मेव वे᳘दिः प्रॗजोत्तरवेदिः᳘ पश᳘वो बर्हिर᳘ङ्गान्यृत्विजो᳘ऽस्थीनीध्म आ᳘ज्यं मज्जा मु᳘खमग्निर᳘न्नमा᳘हुतिर्व᳘यः सᳫंस्था त᳘स्मात्सौत्रामॗण्येजानो व᳘य उ᳘पगछति ॥  
12.09.1.12	तद्यौ᳘ ह वा᳘ऽइमौ पु᳘रुषाविवाक्ष्योः᳘ ॥      एता᳘वेॗवाश्वि᳘नाव᳘थ य᳘त्कृष्णं त᳘त्सारस्वतं य᳘छुक्लं त᳘दैन्द्रं तद्य᳘दाश्विने᳘ पशौ᳘ सत्य᳘थैता᳘ देव᳘ताः सह य᳘जत्येता᳘न्येॗवैत᳘त्सार्धं᳘ कृॗत्वात्म᳘न्धत्ते ॥  
12.09.1.13	म᳘न एवे᳘न्द्रः ॥      वाक्स᳘रस्वती श्रो᳘त्रेऽअश्वि᳘नौ यद्वै म᳘नसा ध्या᳘यति त᳘द्वाचा᳘ वदति य᳘द्वाचा व᳘दति तत्क᳘र्णाभ्याᳫं शृणोति तद्य᳘त्सारस्वते᳘ पशौ सत्य᳘थैता देव᳘ताः सह य᳘जत्येता᳘न्येॗवैत᳘त्सार्धं᳘ कृॗत्वात्म᳘न्धत्ते ॥  
12.09.1.14	प्राण᳘ एवे᳘न्द्रः ॥      जिह्वा स᳘रस्वती ना᳘सिकेऽअश्वि᳘नौ यद्वै᳘ प्राणेना᳘न्नमात्म᳘न्प्रण᳘यते त᳘त्प्राण᳘स्य प्राणत्वं᳘ जिह्व᳘या वाऽअ᳘न्नस्य र᳘सं वि᳘जानाति ना᳘सिकेऽउ वै᳘ प्राण᳘स्य प᳘न्थास्तद्य᳘दैन्द्रे᳘ पशौ᳘ सत्य᳘थैता᳘ देव᳘ताः सह य᳘जत्येता᳘न्येॗवैत᳘त्सार्धं᳘ कृॗत्वात्म᳘न्धत्ते ॥  
12.09.1.15	हृ᳘दयमेॗवेन्द्रः᳟ ॥      य᳘कृत्सविता᳘ क्लोमा व᳘रुणस्तद्य᳘दैन्द्रे᳘ पुरोडा᳘शे सत्य᳘थैता᳘ देव᳘ताः सह य᳘जत्येता᳘न्येॗवैत᳘त्सार्धं᳘ कृॗत्वात्म᳘न्धत्ते ॥  
12.09.1.16	प्राण᳘ एव᳘ सविता᳘ ॥      व्यानो व᳘रुणः शिश्न᳘मि᳘न्द्रो यद्वै᳘ प्राणेना᳘न्नम᳘त्ति त᳘द्व्याने᳘नॗ व्यनिति शिश्ने᳘न वाऽअ᳘न्नस्य र᳘सᳫं रे᳘तः सिञ्चति तद्य᳘त्सावित्रे᳘ पुरोडा᳘शे सत्य᳘थैता᳘ देव᳘ताः सह य᳘जत्येता᳘न्येॗवैत᳘त्सार्धं᳘ कृॗत्वात्म᳘न्धत्ते ॥  
12.09.1.17	यो᳘निरेव᳘ व᳘रुणः ॥      रे᳘त इ᳘न्द्रः सविॗतैव रे᳘तसः प्रजनयिता तद्य᳘द्वारुणे᳘ पुरोडा᳘शे सत्य᳘थैता᳘ देव᳘ताः सह य᳘जत्येता᳘न्येॗवैत᳘त्सार्धं᳘ कृॗत्वात्म᳘न्धत्ते स य᳘ एव᳘मेतद्वे᳘दैता᳘ एव᳘ देव᳘ता अनुस᳘म्भवत्येता᳘ देव᳘ता अ᳘नु प्र᳘जायतऽआ᳘ प्रज᳘या पशु᳘भिः प्यायते प्र᳘त्यस्मिं᳘लोके᳘ तिष्ठत्यभि᳘ स्वर्गं᳘ लोकं᳘ जयति य᳘ एवं᳘ विद्वा᳘न्त्सौत्रामण्या य᳘जते यो᳘ वैत᳘देवं᳘ वे᳘द ॥ ३ [९.१.] ॥ ॥
12.09.2.01	अवभृथ᳘मिष्ट्वा᳘ यन्ति ॥      अवभृथं वै सो᳘मेनेष्ट्वा᳘ यन्ति सो᳘म एष य᳘त्सौत्रामणी᳟ ॥  
12.09.2.02	य᳘द्देवा देवहे᳘डनमि᳘ति ॥      देव᳘कृतादेॗवैनमे᳘नसो मुञ्चति य᳘दि दि᳘वा य᳘दि न᳘क्तमि᳘ति य᳘देॗवाहोरात्रा᳘भ्यामे᳘नः करो᳘ति त᳘स्मादेॗवैनं मुञ्चति य᳘दि जा᳘ग्रद्य᳘दि स्व᳘प्नऽइ᳘ति मनुॗष्या वै᳘ जागरितं᳘ पित᳘रः सुप्तं᳘ मनुष्यकिल्विषा᳘च्चैॗवैनं पितृकिल्विषा᳘च्च मुञ्चति ॥  
12.09.2.03	यद्ग्रा᳘मे यद᳘रण्यऽइ᳘ति ॥      ग्रा᳘मे वा ह्य᳘रण्ये वै᳘नः क्रियते त᳘स्मादेॗवैनं मुञ्चति य᳘त्सभा᳘यामि᳘ति सॗभ्यादेॗवैनमे᳘नसो मुञ्चति य᳘दिन्द्रियऽइ᳘ति दै᳘वादेॗवैनमे᳘नसो मुञ्चति य᳘छूद्रे यद᳘र्ये यदे᳘नश्चकृमा᳘ वयं यदेकस्या᳘धि ध᳘र्मणि त᳘स्यावय᳘जनमसी᳘ति स᳘र्वस्मादेॗवैनमेत᳘स्मादे᳘नसो मुञ्चति ॥  
12.09.2.04	यदा᳘पो अघ्न्या इ᳘ति ॥      वरुणे᳘ति श᳘पामहे त᳘तो वरुण नो मुञ्चे᳘ति वरुॗण्यादेॗवैनमे᳘नसो मुञ्चत्य᳘वभृथ निचुम्पुण निचेरु᳘रसि निचुम्पुण इ᳘ति यो᳘ ह वा᳘ऽअय᳘मपा᳘मावर्तः स᳘ हावभृथः स᳘ हैष व᳘रुणस्य पुत्रो᳘ वा भ्रा᳘ता वा त᳘मेॗवैत᳘त्स्तौत्य᳘व देवै᳘र्देव᳘कृतमे᳘नो यक्षी᳘ति देव᳘कृतमेवैनो᳘ऽवयजते᳘ऽव म᳘र्त्यैर्म᳘र्त्यकृतमि᳘ति म᳘र्त्यकृतमेवैनो᳘ऽवयजते पुरुरा᳘व्णो देव रिष᳘स्पाही᳘ति स᳘र्वाभ्यो मा᳘र्तिभ्यो गोपाये᳘त्येॗवैत᳘दाह ॥  
12.09.2.05	समुद्रे᳘ ते हृ᳘दयमॗप्स्वन्तरि᳟ति ॥      आ᳘पो वै᳘ समुद्रो र᳘सो वाऽआ᳘पस्त᳘देनमेते᳘न र᳘सेन स᳘ᳫं᳘सृजति सं᳘ त्वा विशन्त्वो᳘षधीरुता᳘प इ᳘ति त᳘देनमेते᳘नोभ᳘येन र᳘सेन स᳘ᳫं᳘सृजति यश्चौ᳘षधिषु य᳘श्चाप्सु द्वौ᳘ विक्रमाऽउ᳘दङ्ङुत्क्रामत्येता᳘वती वै᳘ मनुॗष्ये जूतिर्या᳘वान्विक्रमस्तद्या᳘वत्येॗवास्मिन्जूतिस्त᳘यैव᳘ पाप्मा᳘नं वि᳘जहाति ॥  
12.09.2.06	सुमित्रिया᳘ न आ᳘प ओ᳘षधयः सन्त्वि᳘ति ॥      अञ्जलि᳘नाप उ᳘पाचति व᳘ज्रो वाऽआ᳘पो व᳘ज्रेणैॗवैत᳘न्मित्रधे᳘यं कुरुते दुर्मित्रियास्त᳘स्मै सन्तुॗ योऽस्मान्द्वे᳘ष्टि यं᳘ च वयं᳘ द्विष्म इ᳘ति या᳘मस्य दि᳘शं द्वे᳘ष्यः स्यात्तां दि᳘शं प᳘रासिञ्चेत्ते᳘नैव तं प᳘राभावयति ॥  
12.09.2.07	द्रुपदा᳘दिव मुमुचानः᳘ ॥      स्विन्नः᳘ स्नातो म᳘लादिव पूतं᳘ पवि᳘त्रेणेवा᳘ज्यमा᳘पः शुन्धन्तु मै᳘नस इ᳘ति वासो᳘ऽपप्लावयति य᳘थेषी᳘कां मु᳘ञ्जाद्विवृहे᳘देव᳘मेनᳫं स᳘र्वस्मात्पाप्म᳘नो वि᳘वृहति स्ना᳘ति त᳘म एवा᳘पहते ॥  
12.09.2.08	उ᳘द्वयं त᳘मसस्परी᳘ति ॥      पाप्मा वै त᳘मः पाप्मा᳘नमेव तमो᳘ऽपहतेॗ स्वः प᳘श्यन्त उ᳘त्तरमि᳘त्ययं वै᳘ लोॗकोऽद्भ्य उ᳘त्तरोऽस्मि᳘न्नेव᳘ लोके प्र᳘तितिष्ठति देवं᳘ देवत्रा सू᳘र्यम᳘गन्म ज्यो᳘तिरुत्तममि᳘ति स्वर्गो वै᳘ लोकः सू᳘र्यो ज्यो᳘तिरुत्तम᳘ᳫं᳘ स्वर्ग᳘ऽएव᳘ लोॗकेऽन्ततः प्र᳘तितिष्ठत्य᳘नपेक्षमे᳘त्याहवनी᳘यमु᳘पतिष्ठते ॥  
12.09.2.09	अपो᳘ऽअद्या᳘न्वचारिषमि᳘ति ॥      अपा᳘मेव र᳘सम᳘वरुन्द्धे र᳘सेन स᳘मसृक्ष्मही᳘त्यपा᳘मेव र᳘समात्म᳘न्धत्ते प᳘यस्वानग्नऽआ᳘गमं तं᳘ मा स᳘ᳫं᳘सृज व᳘र्चसा प्रज᳘या च ध᳘नेन चे᳘त्याशि᳘षमेॗवैतदा᳘शास्ते ॥  
12.09.2.10	ए᳘धोऽस्येधिषीमही᳘ति समि᳘धमा᳘दत्ते ॥      ए᳘धो ह वा᳘ऽअग्नेः᳘ समि᳘त्समि᳘दसि ते᳘जोऽसि ते᳘जो म᳘यि धेही᳘त्याहवनी᳘ये समि᳘धमभ्या᳘दधात्यग्नि᳘मेॗवैत᳘या स᳘मिन्द्धे स᳘ एनᳫं स᳘मिद्धस्ते᳘जसा स᳘मिन्द्धे ॥
12.09.2.11	आदित्यं᳘ चरुं᳘ यक्ष्य᳘माणो निर्व᳘पति ॥      आदित्य᳘मीजान᳘ इयं वाऽअ᳘दितिरस्या᳘मेव᳘ यज्ञं᳘ तनुॗतेऽस्या᳘मिष्ट्वा प्र᳘तितिष्ठति धेनुर्द᳘क्षिणेयं वै᳘ धेनु᳘रिमा᳘मेव स᳘र्वान्का᳘मान्दुहे वत्सं पू᳘र्वस्यां द᳘दाति मात᳘रमु᳘त्तरस्यां यदा वै᳘ वत्सो᳘ मात᳘रं ध᳘यत्य᳘थ सा प्र᳘त्ता दुहे प्र᳘त्तामेॗवेमाᳫं स᳘र्वान्का᳘मान्दुहे ॥  
12.09.2.12	त᳘दाहुः᳟᳟ ॥     प्रेव वा᳘ऽएॗषोऽस्मा᳘ल्लोका᳘च्च्यवतेॗ योॗऽपोऽवभृथ᳘मभ्यवैती᳘त्यवभृथा᳘दुदे᳘त्य मैत्रावरुण्या᳘ पयॗस्यया य᳘जतऽयं᳘ वै᳘ लोको᳘ मिॗत्रोऽसौ व᳘रुणो य᳘देॗवेदम᳘न्तरेण त᳘त्पयॗस्या तद्य᳘न्मैत्रावरुण्या᳘ पयॗस्यया य᳘जतऽएॗष्वेॗवैत᳘ल्लोके᳘षु प्र᳘तितिष्ठति प्राणो वै᳘ मिॗत्रोऽपानो व᳘रुणो᳘ऽन्नमेव᳘ पयॗस्या तद्य᳘न्मैत्रावरुण्या᳘ पयॗस्यया य᳘जते प्राण᳘ऽएॗवान्ना᳘द्येऽन्ततः प्र᳘तितिष्ठति ॥ ४ [९.२.] ॥ ॥  
12.09.3.01	दुष्ट᳘रीतुर्ह पौᳫंसा᳘यनः ॥      दशपुरुष᳘ᳫं᳘राज्याद᳘परुद्ध आस रेवो᳘त्तरसमु ह पाटवं᳘ चाक्र᳘ᳫं᳘ स्थप᳘तिᳫं सृ᳘ञ्जया अ᳘परुरुधुः ॥  
12.09.3.02	स᳘ होवाच ॥      दुष्ट᳘रीतुं पौᳫंसायनᳫं सौत्रामण्या᳘ त्वा याजयानि य᳘दिदᳫं सृ᳘ञ्जयेषु रा᳘ष्ट्रं तत्त्व᳘यि धास्यामी᳘ति तथे᳘ति त᳘यैनमयाजयत् ॥  
12.09.3.03	त᳘दु ह ब᳘ल्हिकः प्रातिपीयः᳘ शुश्राव ॥      कौरव्यो रा᳘जा यो᳘ ह वा᳘ऽअयं᳘ दुष्ट᳘रीतुः पौᳫंसायनो᳘ दशपुरुष᳘ᳫं᳘राज्याद᳘परुद्धो᳘ऽभूत्त᳘मयं᳘ चाक्र᳘ स्थप᳘तिः सौत्रामण्या᳘ याजयिष्यति य᳘दिदᳫं सृ᳘ञ्जयेषु राष्ट्रं त᳘द्धास्मिन्धास्यती᳘ति ॥  
12.09.3.04	स᳘ होवाच ॥      तन्न्वा᳘ऽअहं तं᳘ वेदिष्यामि य᳘दि स त᳘स्मिन्राष्ट्रं᳘ धास्य᳘ति बहिर्धा᳘ वैनᳫं राष्ट्रा᳘द्धास्यती᳘ति स आ᳘जगाम य᳘स्यां वे᳘लायां ग्र᳘हा गृह्य᳘न्ते ॥  
12.09.3.05	स᳘ होवाच ॥      स्थ᳘पते चाक्रॗ नाहवनी᳘ये सु᳘रा होतव्ये᳘त्याहुॗर्नान्य᳘त्राहवनी᳘याद्य᳘द्याहवनी᳘ये सु᳘राᳫं होष्य᳘सि पापवस्यसं᳘ करिष्यसि जामि᳘ यज्ञ᳘स्य य᳘द्यन्य᳘त्राहवनी᳘याद्बहिॗर्धैनᳫं राष्ट्रा᳘द्धास्यसिॗ नैनᳫं राष्ट्रे᳘ धास्यसिॗ नास्मिन्राष्ट्रं᳘ धास्यसी᳘ति ॥
12.09.3.06	स᳘ होवाच᳟᳟ ॥      नाहवनी᳘ये सु᳘राᳫं होष्या᳘मिॗ नान्य᳘त्राहवनी᳘यान्न᳘ पापवस्यसं᳘ करिष्यामि न᳘ जामि᳘ यज्ञ᳘स्यॗ नैनं बहिर्धा᳘ राष्ट्रा᳘द्धास्यामि राष्ट्र᳘ऽएनं धास्यामि राष्ट्र᳘मस्मिन्धास्यामी᳘ति ॥  
12.09.3.07	स᳘ होवाच ॥      कथᳫं हि᳘ करिष्यसी३ इ᳘ति स᳘ हैत᳘दुवाचा᳘सुरेषु वा᳘ऽएषो᳘ऽग्रे यज्ञ᳘ आसीत्सौत्रामणी स᳘ देवा᳘नुपप्रैॗत्सोऽप आ᳘गछत्तमा᳘पः प्र᳘त्यनन्दंस्त᳘स्मादु श्रे᳘याᳫंसमा᳘गतं प्र᳘त्येव᳘ नन्दन्ति त᳘ᳫं᳘ होचुरे᳘ह्येव᳘ भगव इ᳘ति ॥  
12.09.3.08	स᳘ होवाच ॥      बिभे᳘मि वै प्र᳘णयत मे᳘ति क᳘स्माद्भगवो बिभेषीत्य᳘सुरेभ्य इ᳘ति तथे᳘ति तमा᳘पः प्रा᳘णयंस्त᳘स्माद्यो᳘ वधत्रो भ᳘वति स बि᳘भ्यतं प्र᳘णयति यदा᳘पः प्रा᳘णयंस्त᳘स्मादा᳘पः प्र᳘णीतास्तत्प्र᳘णीतानां प्रणीतात्वं प्र᳘ति ह तिष्ठति य᳘ एव᳘मेतत्प्र᳘णीतानां प्रणीतात्वं वे᳘द ॥  
12.09.3.09	त᳘दिष्टाः᳘ प्रयाजा᳘ आसुः ॥      अ᳘पर्यग्निकृतमथा᳘सुरा अन्वा᳘जग्मुस्ते᳘ देवाः प᳘र्यग्निनैवा᳘सुरा᳘न्त्सप᳘त्नान्भ्रा᳘तृव्यान्यज्ञा᳘दन्त᳘रायंस्त᳘थोऽएॗवैष᳘ एतत्प᳘र्यग्निनैव᳘ द्विष᳘न्तं भ्रा᳘तृव्यं यज्ञा᳘दन्त᳘रेति ॥  
12.09.3.10	देवयोनिर्वा᳘ऽएष य᳘दाहवनी᳘यः ॥      त᳘स्यैता᳘वमृतपक्षौ या᳘वेता᳘वभि᳘तोऽग्नी तद्य᳘दाहवनी᳘ये यज्ञं᳘ तन्व᳘ते देवयोना᳘वेॗवैत᳘द्देवे᳘भ्यो यज्ञं᳘ तन्वतऽउ᳘प हैनं पुनर्यज्ञो᳘ नमतिॗ नास्माद्यज्ञो व्य᳘वछिद्यते य᳘ एव᳘मेतद्वे᳘द य᳘स्य वैवं᳘ विदु᳘ष एतत्क᳘र्म क्रिय᳘ते ॥  
12.09.3.11	उ᳘त्तरेऽग्नौ᳘ पयोग्रहा᳘न्जुह्वति ॥      उ᳘त्तरेऽग्नौ᳘ पशू᳘ञ्छ्रपयन्ति पशू᳘नेव᳘ तन्म᳘र्त्यान्त्सॗतोऽमृतयोनौ᳘ दधाति म᳘र्त्यान्त्सॗतोऽमृतयोनेः प्र᳘जनयत्य᳘प ह वै᳘ पशूनां᳘ पुनर्मृत्युं᳘ जयतिॗ नास्माद्यज्ञो व्य᳘वछिद्यते य᳘ एव᳘मेतद्वे᳘द य᳘स्य वैवं᳘ विदु᳘ष एतत्क᳘र्म क्रिय᳘ते ॥  
12.09.3.12	द᳘क्षिणेऽग्नौ᳘ सुराग्रहा᳘न्जुह्वति ॥      द᳘क्षिणेऽग्नौ᳘ पावयन्ति पवि᳘त्राभिस्त्रिषंयुक्ता᳘भिः पितॄ᳘नेव᳘ तन्म᳘र्त्यान्त्सॗतोऽमृतयोनौ᳘ दधाति म᳘र्त्यान्त्सॗतोऽमृतयोनेः प्र᳘जनयत्य᳘प ह वै᳘ पितॄणां᳘ पुनर्मृत्युं᳘ जयतिॗ नास्माद्यज्ञो व्यवछिद्यते य᳘ एव᳘मेतद्वे᳘द य᳘स्य वैवं᳘ विदु᳘ष एतत्क᳘र्म क्रिय᳘ते ॥  
12.09.3.13	तद्य᳘देता᳘वग्नी᳘ऽआहवनी᳘याद्विह्रिये᳘ते ॥      ते᳘नाहवनी᳘याव᳘थ य᳘दाहवनी᳘यं पु᳘नॗर्नाश्नुवा᳘ते तेना᳘नाहवनीयौ ते᳘नोभौ हो᳘माऽउ᳘पाप्नोति य᳘श्चाहवनी᳘ये यश्चा᳘नाहवनीये य᳘च्च हुतं यच्चा᳘हुतम् पु᳘नर्हाय᳘मिॗत्वोवाच न त᳘दस्ति यत्सृ᳘ञ्जयानाᳫं राष्ट्रं᳘ दुष्ट᳘रीतोस्त᳘दद्य त᳘थायं᳘ चाक्र᳘ स्थप᳘तिर्यॗज्ञेऽकरि᳟ति ॥  
12.09.3.14	उ᳘त्तरेऽग्नौ᳘ पशु᳘भिः पुरोडा᳘शैः पयोग्रहैरि᳘ति चरन्ति ॥      य᳘दु चान्यत्ते᳘न देवा᳘नेव त᳘द्देवलोके᳘ प्रीणाति त᳘ऽएनं प्रीताः᳘ प्रीणन्त्य᳘थो देवलोक᳘मेव᳘ जयति ॥  
12.09.3.15	द᳘क्षिणेऽग्नौ᳘ सुराग्रहा᳘न्जुह्वति ॥      द᳘क्षिणेऽग्नौ᳘ पावयन्ति पवि᳘त्राभिस्त्रिषंयुक्ता᳘भिः पितॄ᳘नेव त᳘त्पितृलोके᳘ प्रीणाति त᳘ऽएनं प्रीताः᳘ प्रीणन्त्य᳘थो पितृलोक᳘मेव᳘ जयति ॥  
12.09.3.16	स वा᳘ऽएष᳘ आॗत्मैव य᳘त्सौत्रामणी᳟ ॥      त᳘स्मात्सा नि᳘रुक्ता नि᳘रुक्तोॗ ह्यात्मा᳘ लोको᳘ वयोधास्त᳘स्मात्सो᳘ऽनिरुक्तो᳘ऽनिरुक्तो हि᳘ लोक᳘ आत्मा वै᳘ यज्ञ᳘स्य सौत्रामणी᳘ बाहू᳘ऽऐन्द्र᳘श्च वयोधा᳘श्च तद्य᳘देता᳘वभि᳘तः पशू᳘ भ᳘वतस्त᳘स्मादिमा᳘वात्मा᳘नमभि᳘तो बा᳘हू य᳘थो वै᳘ पशु᳘रेवं᳘ यू᳘पस्तद्य᳘देतᳫं सौ᳘त्रामणिकं यू᳘पमेतौ यू᳘पावभि᳘तो भ᳘वतस्त᳘स्माद्विमा᳘वात्मा᳘नमभि᳘तो बाहू᳘ ॥ ५ [९.३.] ॥ चतुर्थः प्रपाठकः ॥ कण्डिकासंख्या ११२ ॥ नवमोऽध्यायः [८३.] ॥ ॥ अस्मिन्काण्डे कण्डिकासंख्या ४५९ ॥ ॥      इति माध्यन्दिनीये शतपथब्राह्मणे मध्यमनाम द्वादशं काण्डᳫं समाप्तम् ॥ १२ ॥
