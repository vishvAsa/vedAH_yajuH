+++
title = "२"

+++
## ०१
कृ᳘त्तिकास्वग्नी ऽआ᳘दधीत॥  
(तै) एता वा᳘ ऽअग्निनक्षत्रं यत्कृ᳘त्तिकास्तद्वै स᳘लोम᳘ यो ऽग्निनक्षत्रे ऽग्नी᳘ ऽआद᳘धातै त᳘स्मात्कृ᳘त्तिकास्वा᳘दधीत॥  
## ०२
(तै᳘) ए᳘कं द्वे त्री᳘णि॥  
चत्वारी᳘ति वा᳘ ऽअन्या᳘नि न᳘क्षत्राण्य᳘थैता᳘ एव भूयिष्ठा यत्कृत्तिकास्त᳘द्भूमा᳘नमे᳘वैतदु᳘पैति त᳘स्मात्कृ᳘त्तिकास्वा᳘दधीत॥  
## ०३
(तै᳘) एता᳘ ह वै प्रा᳘च्यै दिशो न᳘ च्यवन्ते॥  
स᳘र्व्वाणि ह वा᳘ ऽअन्यानि नक्षत्राणि प्रा᳘च्यै दिश᳘श्च्यवन्ते तत्प्रा᳘च्यामे᳘वास्यैत᳘द्दिश्या᳘हितौ भवतस्त᳘स्मात् कृ᳘त्तिकास्वा᳘दधीत॥  
## ०४
(ता᳘) अ᳘थ य᳘स्मान्न कृ᳘त्तिकास्वाद᳘धीत᳘॥  
(र्क्षा) ऋक्षाणाᳫंह वा᳘ ऽएता अ᳘ग्रे प᳘त्न्य आसुः सप्त ऽर्षी᳘नु ह स्म वै᳘ पुर᳘ ऽर्क्षा इत्या᳘चक्षते ता᳘ मिथुने᳘न᳘ व्यार्ध्यन्तामी᳘ ह्युत्तरा᳘हि सप्त ऽर्ष᳘य उद्यन्ति पुर एता अ᳘शमिव वै तद्यो᳘ मिथुने᳘न व्यृद्धः स ने᳘न्मिथुने᳘न व्यृ᳘द्ध्या ऽइ᳘ति त᳘स्मान्न कृ᳘त्तिकास्वा᳘दधीत॥  
## ०५
त᳘द्वैव᳘ दधीत॥  
(ताग्नि) अग्निर्व्वा᳘ ऽएता᳘सां मिथुन᳘मग्नि᳘नैता᳘ मिथुने᳘न स᳘मृद्धास्त᳘स्मा᳘दैव दधीत॥  
## ०६
रोहिण्यामग्नी ऽआ᳘दधीत॥  
रोहिण्या᳘ᳫं᳘ ह वै᳘ प्रजा᳘पतिः प्रजा᳘कामो ऽग्नी ऽआ᳘दधे स᳘ प्रजा᳘ असृजत ता᳘ अस्य प्रजाः᳘ सृष्टा ए᳘करूपा उ᳘पस्तब्धास्तस्थू रो᳘हिण्य इवैव तद्वै᳘ रोहिण्यै᳘ रोहिणीत्वं᳘ बहु᳘र्हैव᳘ प्रज᳘या पशु᳘भिर्भवति य᳘ एवं᳘ विद्वा᳘न् रोहिण्यामाधत्ते॥  
## ०७
रोहिण्या᳘मु ह वै᳘ पश᳘वः॥  
(वो) अग्नी ऽआ᳘दधिरे मनु᳘ष्याणां का᳘मᳫँ᳭ रोहेमे᳘ति ते᳘ मनु᳘ष्याणां का᳘ममरोहन्य᳘मु हैव त᳘त्पश᳘वो मनु᳘ष्येषु का᳘मम᳘रोहंस्त᳘मु हैव᳘ पशु᳘षु का᳘मᳫँ᳭रोहति य᳘ एवं᳘ विद्वा᳘न्रोहिण्यामाधत्ते᳘॥  
## ०८
मृगशी᳘र्षे ऽग्नी ऽआ᳘दधीत॥  
(तै) एतद्वै᳘ प्रजा᳘पतेः शि᳘रो य᳘न्मृगशीर्षᳫं श्रीर्वैशि᳘रः श्रीर्हि वै शि᳘रस्तस्माद्यो᳘ ऽर्द्ध᳘स्य श्रे᳘ष्ठो भ᳘वत्यसा᳘वमुष्या᳘र्द्धस्य शि᳘र इ᳘त्याहुः श्रि᳘यᳫँ᳭ ह गच्छति य᳘ एवं᳘ विद्वा᳘न् मृगशीर्ष᳘ ऽआधत्ते॥  
## ०९
(त्ते᳘ ऽथ) अ᳘थ य᳘स्मान्न᳘ मृगशीर्ष᳘ ऽआद᳘धीत॥  
प्रजा᳘पतेर्वा᳘ एतच्छ᳘रीरं य᳘त्र वा᳘ ऽएनं तद᳘विध्यंस्तदि᳘षुणा त्रि᳘काण्डेनेत्याहुः स᳘ ऽएतच्छ᳘रीरमजहाद्वा᳘स्तु वै श᳘रीरमयज्ञियं नि᳘र्व्वीर्यं त᳘स्मान्न᳘ मृगशीर्ष ऽआ᳘दधीत॥  
## १०
त᳘द्वैव᳘ दधीत॥  
न वा᳘ ऽएत᳘स्य देव᳘स्य वा᳘स्तु᳘ नायज्ञियं न श᳘रीरमस्ति य᳘त्प्रजा᳘पतेस्त᳘स्मा᳘दैव᳘ दधीत पु᳘नर्व्वस्वोः पुनराधे᳘यमा᳘दधीते᳘ति॥  
## ११
फ᳘ल्गुनीष्वग्नी ऽआ᳘दधीत॥  
(तै) एता वा᳘ ऽइन्द्रनक्षत्रं यत्फ᳘ल्गुन्यो᳘ ऽप्यस्य प्र᳘तिनाम्न्यो᳘ ऽर्जुनो ह वै नामे᳘न्द्रो यदस्य गु᳘ह्यं नामा᳘र्जुन्यो वै ना᳘मैतास्ता᳘ एत᳘त्परो᳘ ऽक्षमा᳘चक्षते फ᳘ल्गुन्य इ᳘ति को᳘ ह्येतस्या᳘र्हति गु᳘ह्यं ना᳘म ग्रहीतुमि᳘न्द्रो वै य᳘जमानस्तत्स्व᳘ ऽए᳘वैतन्न᳘क्षत्रे ऽग्नी आ᳘धत्त ऽइ᳘न्द्रो यज्ञस्य देव᳘तैते᳘नो हास्यैतत्से᳘न्द्रमग्न्योधे᳘यं भवति पू᳘र्वयोरा᳘दधीत पुरस्तात्क्रतु᳘र्है᳘वास्मे भवत्यु᳘त्तरयोरा᳘दधीत श्वःश्रेयस᳘ᳫँ᳘ हैवा᳘स्मा ऽउत्तरा᳘वद्भ᳘वति॥  
## १२
ह᳘स्ते ऽग्नी ऽआ᳘दधीत॥  
य᳘ इच्छेत्प्र᳘ मे दीयेतेति᳘ तद्वा᳘ ऽअनुष्ठ्या यद्ध᳘स्तेन प्रदीय᳘ते प्र᳘ है᳘वास्मै दीयते॥  
## १३
चित्रा᳘यामग्नी ऽआ᳘दधीत॥  
देवा᳘श्च वा अ᳘सुराश्चोभ᳘ये प्राजापत्याः᳘ पस्पृधिरे त᳘ ऽउभ᳘य ए᳘वामुं᳘ लोक᳘ᳫँ᳭समारुरुक्षा᳘ञ्चक्रुर्दि᳘वमेव ततो᳘ ऽसुरा रौहिणमि᳘त्यग्निं चिक्यिरे ऽने᳘नामुं᳘ लोक᳘ᳫँ᳭समा᳘रोक्ष्याम इति᳘॥  
## १४
(ती᳘) इ᳘न्द्रो ह वा᳘ ऽईक्षा᳘ञ्चक्रे॥  
(क्र ऽ) इमं चेद्वा᳘ ऽइमे᳘ चिन्व᳘ते त᳘त एव᳘ नो ऽभि᳘भवन्ती᳘ति स᳘ ब्रा᳘ह्मणो᳘ ब्रुवाण᳘ एकेष्टकां᳘ प्रबध्ये᳘याय॥  
## १५
स᳘ होवाच॥  
ह᳘न्ताहमिमाम᳘प्युपद᳘धा ऽइ᳘ति तथे᳘ति तामु᳘पाधत्त ते᳘षामल्पका᳘देवाग्निर᳘सञ्चित ऽआस॥  
## १६
(सा᳘) अ᳘थ होवाच॥  
(चा) अन्वा᳘ ऽअहं तां᳘ दास्ये या म᳘मेहे᳘ति ता᳘मभिपद्या᳘बबर्ह त᳘स्यामा᳘बृढायामग्निर्व्य᳘वशशादाग्ने᳘र्व्यवशादमन्व᳘सुरा व्य᳘वशेदुः स ता᳘ ऽएवे᳘ष्टका व्व᳘ज्रान्कृत्वा᳘ ग्रीवाः प्र᳘चिच्छेद॥  
## १७
ते᳘ ह देवाः᳘ समे᳘त्योचुः॥  
(श्चि) चित्रं वा᳘ ऽअभूम य ऽइ᳘यतः सप᳘त्नान᳘वधिष्मेति तद्वै᳘ चित्रा᳘यै चित्रात्वं᳘ चित्र᳘ᳫँ᳭ह भवति ह᳘न्ति सप᳘त्नान्ह᳘न्ति द्विष᳘न्तं भ्रा᳘तृव्यं य᳘ एवं᳘ विद्वां᳘श्चित्रा᳘यामाधत्ते त᳘स्मादेत᳘त्क्षत्रि᳘य एव न᳘क्षत्रमु᳘पेर्त्सेज्जि᳘घाᳫंसतीव᳘ ह्ये᳘ष᳘ सप᳘त्ना᳘न्वीव जि᳘गीषते॥  
## १८
ना᳘ना ह वा᳘ ऽएतान्यग्रे क्षत्रा᳘ण्यासुः॥  
(र्य᳘) यथै᳘वासौ सू᳘र्य्य ऽएवं ते᳘षामेष उद्य᳘न्नेव᳘ व्वीर्य्यं क्षत्रमा᳘दत्त त᳘स्मादादित्यो ना᳘म यदेषां व्वीर्य्यं क्षत्रमा᳘दत्त॥  
## १९
ते᳘ ह देवा᳘ ऊचुः॥  
(र्या᳘) यानि वै᳘ ता᳘नि क्षत्राण्य᳘भूवन् न वै ता᳘नि क्षत्रा᳘ण्यभूवन्नि᳘ति तद्वै न᳘क्षत्राणां नक्षत्रत्वं त᳘स्मादु सू᳘र्य्यनक्षत्र ऽएव᳘ स्यादेष ह्ये᳘षां व्वीर्य्यं क्षत्रमा᳘दत्त य᳘द्यु न᳘क्षत्रकामः स्या᳘देतद्वा ऽअ᳘नपराद्धं᳘ न᳘क्षत्रं यत्सू᳘र्य्यः स᳘ एते᳘नैव᳘ पुण्याहे᳘न य᳘देते᳘षां न᳘क्षत्राणां काम᳘येत तदु᳘पेर्त्सेत्त᳘स्मादु सू᳘र्यनक्षत्र ऽएव᳘ स्यात्॥  
