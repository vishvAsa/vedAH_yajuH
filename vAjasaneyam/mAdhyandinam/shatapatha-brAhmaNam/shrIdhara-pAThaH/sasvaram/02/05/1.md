+++
title = "१"

+++
## ०१
प्रजा᳘पतिर्ह वा᳘ ऽइदम᳘ग्र ए᳘क ऽए᳘वास॥  
स᳘ ऽऐक्षत कथं नु प्र᳘जायेये᳘ति सो ऽश्राम्यत्स त᳘पो ऽतप्यत स᳘ प्रजा᳘ ऽअसृजत ता᳘ ऽअस्य प्रजाः᳘ सृष्टाः प᳘राबभूवुस्ता᳘नीमा᳘नि व्व᳘याᳫंसि पु᳘रुषो वै᳘ प्रजा᳘पतेर्नेदिष्ठं द्विपाद्वा᳘ ऽअयं पु᳘रुषस्त᳘स्माद्द्विपा᳘दो व्व᳘याᳫंसि॥  
## ०२
स᳘ ऽऐक्षत प्रजा᳘पतिः॥  
(र्य᳘) य᳘था᳘ न्वेव᳘ पुरैको᳘ ऽभूव᳘मेवमु᳘ न्वेवा᳘प्येतर्ह्ये᳘क ऽए᳘वास्मी᳘ति स᳘ द्विती᳘याः ससृजे ता᳘ ऽअस्य प᳘रैव᳘ बभूवुस्त᳘दिदं᳘ क्षुद्र᳘ᳫँ᳘ सरीसृपं य᳘दन्य᳘त्सर्पे᳘भ्यस्तृती᳘याः ससृज ऽइ᳘त्याहुस्ता᳘ ऽअस्य प᳘रैव᳘ बभूवुस्त᳘ ऽइमे᳘ सर्पा᳘ ऽएता᳘ ह᳘ न्वेव᳘ द्वयीर्या᳘ज्ञवल्क्य ऽउवाच त्रयी᳘रु तु पु᳘नर्ऋचा॥  
## ०३
सो᳘ ऽर्चञ्छ्रा᳘म्यन्प्रजा᳘पतिरीक्षां᳘चक्रे॥  
कथं नु᳘ मे प्रजाः᳘ सृष्टाः प᳘राभवन्ती᳘ति स᳘ हैत᳘देव᳘ ददर्शानशन᳘तया वै᳘ मे प्रजाः प᳘राभवन्ती᳘ति स᳘ ऽआत्म᳘न एवा᳘ग्रे स्त᳘नयोः प᳘य ऽआप्यायया᳘ञ्चक्रे स᳘ प्रजा᳘ ऽअसृजत ता᳘ ऽअस्य प्रजाः᳘ सृष्टा स्त᳘नावे᳘वाभिप᳘द्य तास्त᳘तः स᳘म्बभूवुस्ता᳘ ऽइमा ऽअ᳘पराभूतः॥  
## ०४
(स्त᳘) त᳘स्मादेतदृ᳘षिणा ऽभ्य᳘नूक्तम्॥  
प्रजा᳘ ह तिस्रो᳘ ऽअत्या᳘यमीयुरि᳘ति तद्याः प᳘राभूतास्ता᳘ ऽए᳘वैतदभ्यनूक्तं न्यन्या᳘ ऽअर्क᳘मभि᳘तो विविश्र ऽइ᳘त्यग्निर्वा᳘ ऽअर्कस्तद्या᳘ ऽइमाः᳘ प्रजा ऽअ᳘पराभूतास्ता᳘ ऽअग्नि᳘मभि᳘तो नि᳘विष्टास्ता᳘ ऽए᳘वैत᳘दभ्य᳘नूक्तम्॥  
## ०५
मह᳘द्ध तस्थौ भु᳘वनेष्वन्तरि᳘ति॥  
प्रजा᳘पतिमे᳘वैत᳘दभ्य᳘नूक्तं प᳘वमानो हरि᳘त ऽआ᳘विवेशे᳘ति दि᳘शो वै᳘ हरि᳘तस्ता᳘ अयं᳘ वायुः प᳘वमान ऽआ᳘विष्टस्ता᳘ ए᳘वैष᳘ ऽर्गभ्य᳘नूक्ता ता᳘ ऽइमाः᳘ प्रजास्त᳘थैव प्र᳘जायन्ते य᳘थैव᳘ प्रजा᳘पतिः प्रजा ऽअ᳘सृजतेदᳫं हि᳘ य᳘दैव᳘ स्त्रियै स्त᳘नावाप्या᳘येते ऽऊ᳘धः पशूनाम᳘थैव यज्जा᳘यते त᳘ज्जायते तास्त᳘त स्त᳘नावे᳘वाभिप᳘द्य स᳘म्भवन्ति॥  
## ०६
तद्वै प᳘य ऽएवा᳘न्नम्॥  
(मे) एतद्ध्य᳘ग्रे प्रजा᳘पतिर᳘न्नम᳘जनयत तद्वा ऽअ᳘न्नमेव᳘ प्रजा ऽअ᳘न्नाद्धि᳘ सम्भ᳘वन्ती᳘दᳫँ᳭ हि या᳘सां प᳘यो भ᳘वति स्त᳘नावे᳘वाभिप᳘द्य तास्त᳘तः स᳘म्भवन्त्य᳘थ या᳘सां प᳘यो न भ᳘वति जात᳘मेव ता ऽअ᳘प्यादयन्ति त᳘दु ता ऽअ᳘न्नादेव स᳘म्भवन्ति त᳘स्माद्व᳘न्नमेव᳘ प्रजाः॥  
## ०७
स यः᳘ प्रजा᳘कामः॥  
एते᳘न हवि᳘षा य᳘जत ऽआत्मा᳘नमे᳘वैत᳘द्यज्ञं व्वि᳘धत्ते प्रजा᳘पतिं भूतम्॥ [शतम् १२०० ॥]  
## ०८
(ᳫँ᳭) स वा᳘ ऽआग्ने᳘यो ऽष्टा᳘कपालः पुरोडा᳘शो भवति॥  
(त्य) अग्निर्वै᳘ देव᳘तानां मु᳘खं प्रजनयिता स᳘ प्रजा᳘पतिस्त᳘स्मादाग्नेयो᳘ भवति॥  
## ०९
(त्य᳘) अ᳘थ सौम्यश्चरु᳘र्भवति॥  
रे᳘तो वै सो᳘मस्त᳘दग्नौ᳘ प्रजनयित᳘रि सो᳘मᳫँ᳭ रे᳘तः सिञ्चति त᳘त्पुर᳘स्तान्मिथुनं᳘ प्रज᳘ननम्॥  
## १०
(म᳘) अ᳘थ सावित्रः॥  
(त्रो) द्वा᳘दशकपालो वा ऽष्टा᳘कपालो वा पुरोडा᳘शो भवति सविता वै᳘ देवा᳘नां प्रसविता᳘ प्रजा᳘पतिर्मध्यतः᳘ प्रजनयिता त᳘स्मात्सावित्रो᳘ भवति॥  
## ११
(त्य᳘) अ᳘थ सारस्वत᳘श्चरु᳘र्भवति॥  
पौष्ण᳘श्चरुर्यो᳘षा वै स᳘रस्वती वृ᳘षा पूषा तत्पु᳘नर्मिथुनं᳘ प्रज᳘ननमेत᳘स्माद्वा᳘ ऽउभय᳘तो मिथुना᳘त्प्रज᳘ननात्प्रजा᳘पतिः प्रजाः᳘ ससृज ऽइत᳘श्चोर्ध्वा᳘ ऽइतश्चा᳘वाचीस्त᳘थो ऽए᳘वैष᳘ एत᳘स्मादुभय᳘त एव᳘ मिथुना᳘त्प्रज᳘ननात्प्रजाः᳘ सृजत ऽइत᳘श्चोर्ध्वा ऽइतश्चा᳘वाचीस्त᳘स्माद्वा᳘ ऽएता᳘नि प᳘ञ्च हवी᳘ᳫं᳘षि भवन्ति॥  
## १२
(न्त्य) अथा᳘तः पय᳘स्याया ऽए᳘वाय᳘तनम्॥  
मारुतस्तु᳘ सप्त᳘कपालो व्वि᳘शो वै᳘ मरु᳘तो देववि᳘शस्ता᳘ हेद᳘मनिषेद्ध्रा᳘ ऽइव चेरुस्ताः᳘ प्रजा᳘पतिं य᳘जमानमुपे᳘त्योचुर्वि वै᳘ ते मथिष्यामह ऽइमाः᳘ प्रजा या᳘ ऽएते᳘न हवि᳘षा स्रक्ष्य᳘स ऽइ᳘ति॥  
## १३
स᳘ ऐक्षत प्रजा᳘पतिः॥  
प᳘रा मे पू᳘र्वाः प्रजा᳘ ऽअभूवन्निमा᳘ ऽउ चे᳘दिमे᳘ विमथ्न᳘ते न त᳘तः किं᳘ चन प᳘रिशेक्ष्यत ऽइ᳘ति ते᳘भ्य एतं᳘ भाग᳘मकल्पयदेतं᳘ मारुत᳘ᳫँ᳘ सप्त᳘कपालं पुरोडा᳘शᳫँ᳭ स᳘ ऽएष᳘ मारुतः᳘ सप्त᳘कपालस्तद्य᳘त्सप्त᳘कपालो भ᳘वति सप्त᳘सप्त हि᳘ मारुतो᳘ गणस्त᳘स्मान्मारुतः᳘ सप्त᳘कपालः पुरोडा᳘शो भवति॥  
## १४
तं वै स्व᳘तवोभ्य ऽइ᳘ति कुर्यात्॥  
स्वयᳫँ᳭ हि त᳘ ऽएतं᳘ भागम᳘कुर्व्वतो᳘तो स्व᳘तवोभ्यो याज्यानुवा᳘क्ये न᳘ व्विन्दन्ति स᳘ ऽउ ख᳘लु मारुत᳘ एव᳘ स्यात्स वा᳘ एष᳘ प्रजा᳘भ्य ऽएवा᳘हिᳫँ᳭सायै क्रियते त᳘स्मान्मारुतः॥  
## १५
(तो ऽ) अथा᳘तः पय᳘स्यैव॥  
प᳘यसो वै᳘ प्रजाः स᳘म्भवन्ति प᳘यसः स᳘म्भूतास्तद्य᳘त ऽएव स᳘म्भूता य᳘तः सम्भ᳘वन्ति त᳘दे᳘वाभ्य ऽएत᳘त्करोति तद्याः पू᳘र्वैर्हवि᳘र्भिः प्रजाः᳘ सृज᳘ते ता᳘ ऽएत᳘स्मात्प᳘यस ऽएत᳘स्यै पय᳘स्यायै स᳘म्भवन्ति॥  
## १६
त᳘स्यां मिथुन᳘मस्ति॥  
यो᳘षा पय᳘स्या रे᳘तो व्वा᳘जिनं त᳘स्मान्मिथुनाद्वि᳘श्वम᳘संमितम᳘नु प्रा᳘जायत तद्य᳘देत᳘स्मान्मिथुना᳘द्विश्वम᳘संमितम᳘नु प्रा᳘जायत त᳘स्माद्वैश्वदेवी᳘ भवति॥  
## १७
(त्य᳘) अ᳘थ द्यावापृथिव्य᳘ ऽए᳘ककपालः पुरोडा᳘शो भवति॥  
(त्ये) एतैर्वै᳘ हवि᳘र्भिः प्रजा᳘पतिः प्रजाः᳘ सृष्ट्वा ता द्या᳘वापृथिवी᳘भ्यां प᳘र्यगृह्णात्ता᳘ ऽइमा द्या᳘वापृथिवी᳘भ्यां प᳘रिगृहीतास्त᳘थो ऽए᳘वैष᳘ एतद्या᳘ एतै᳘र्हवि᳘र्भिः प्रजाः᳘ सृज᳘ते ता द्या᳘वापृथिवी᳘भ्यां प᳘रिगृह्णाति त᳘स्माद्द्यावापृथि᳘व्य ए᳘ककपालः पुरोडा᳘शो भवति॥  
## १८
(त्य) अथा᳘त ऽआवृ᳘देव॥  
नो᳘पकिरन्त्युत्तरवेदिं व्वि᳘सृष्टमसत्स᳘र्व्वमसद्वैश्वदेव᳘मसदि᳘ति त्रेधा᳘ बर्हिः सं᳘नद्धं भवति तत्पु᳘नरेक᳘धैतद्धि᳘ प्रज᳘ननस्य रूपं᳘ प्रज᳘ननमु हीदं᳘ पिता᳘ माता यज्जा᳘यते तत्तृती᳘यं त᳘स्मात्त्रेधा सत्पु᳘नरेकधा᳘ प्रस्व᳘ ऽउपस᳘न्नद्वा भवन्ति तं᳘ प्रस्तरं᳘ गृह्णाति प्रज᳘ननमु हीदं᳘ प्रज᳘ननमु हि᳘ प्रस्वं᳘स्त᳘स्मात्प्रसूः᳘ प्रस्तरं᳘ गृह्णाति॥  
## १९
(त्या) आसा᳘द्य हवी᳘ᳫं᳘ष्यग्निं᳘ मन्थति॥  
(त्य) अग्नि᳘ᳫँ᳘ह वै जा᳘यमानम᳘नु प्रजा᳘पतेः प्रजा᳘ जज्ञिरे त᳘थो ऽए᳘वैत᳘स्याग्नि᳘मेव जा᳘यमानम᳘नु प्रजा᳘ जायन्ते त᳘स्मादासा᳘द्य हवी᳘ᳫं᳘ष्यग्निं᳘ मन्थति॥  
## २०
न᳘वप्रयाजं भवति॥  
न᳘वानुयाजं द᳘शाक्षरा वै᳘ विराड᳘थैता᳘मुभय᳘तो᳘ न्यूनां व्विरा᳘जं करोति प्रज᳘ननायैत᳘स्माद्वा᳘ ऽउभय᳘तो᳘ न्यूनात्प्रज᳘ननात्प्रजा᳘पतिः प्रजाः᳘ ससृज ऽइत᳘श्चोर्ध्वा᳘ ऽइतश्चा᳘वाचीस्त᳘थो ऽए᳘वैष᳘ ऽएत᳘स्मादुभय᳘त ऽएव᳘ न्यूनात्प्रज᳘ननात्प्रजाः सृजत ऽइत᳘श्चोर्ध्वा᳘ ऽइतश्चा᳘वाचीस्त᳘स्मान्न᳘व प्रयाजं भवति नवानुयाजम्॥  
## २१
त्री᳘णि समिष्टयजू᳘ᳫं᳘षि भवन्ति॥  
ज्या᳘य इव᳘ हीद᳘ᳫं᳘हविर्यज्ञाद्य᳘त्र न᳘वप्रयाजं न᳘वानुयाजम᳘थो ऽअप्ये᳘कमेव᳘ स्याद्धविर्यज्ञो हि त᳘स्य प्रथमजो गौर्द᳘क्षिणा॥  
## २२
(णै) एते᳘न वै᳘ प्रजा᳘पतिः॥  
(र्य) यज्ञे᳘नेष्ट्वा᳘ येयं᳘ प्रजा᳘पतेः प्र᳘जापतिर्या श्री᳘रेत᳘द्बभूवैता᳘ᳫं᳘ ह वै प्र᳘जातिं प्र᳘जायत ऽएताᳫंश्रि᳘यं गच्छति य᳘ ऽएवं᳘ विद्वा᳘नेते᳘न यज्ञे᳘न य᳘जते त᳘स्माद्वा᳘ ऽएते᳘न यजेत॥  
