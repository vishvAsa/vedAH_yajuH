+++
title = "१"

+++
## ०१
सू᳘र्य्यो ह वा᳘ ऽअग्निहोत्र᳘म्॥  
तद्य᳘देत᳘स्या ऽअ᳘ग्न आ᳘हुतेरुदैत्त᳘स्मात्सू᳘र्य्यो ऽअग्निहोत्र᳘म्॥  
## ०२
(ᳫँ᳭) स य᳘त्सायम᳘स्तमिते जुहो᳘ति॥  
य᳘ इदं त᳘स्मिन्निह सति᳘ जुहवानीत्य᳘थ य᳘त्प्रातरनुदिते जुहो᳘ति य᳘ ऽइदं त᳘स्मिन्निह᳘ सति᳘ जुहवानी᳘ति त᳘स्माद्वै सू᳘र्य्यो ऽग्निहोत्रमि᳘त्याहुः॥ [शतम् १०००]  
## ०३
(र᳘) अ᳘थ य᳘दस्तमे᳘ति॥  
त᳘दग्ना᳘वेव यो᳘नौ ग᳘र्भो भूत्वा प्र᳘विशति तं ग᳘र्भं भ᳘वन्तमिमाः स᳘र्व्वाः प्रजा अ᳘नुग᳘र्भा भवन्तीलिता हि᳘ शेरे᳘ सञ्जानाना ऽअ᳘थ यद्रा᳘त्रिस्तिर᳘ ऽए᳘वैत᳘त्करो᳘ति तिर᳘ ऽइव हि ग᳘र्भाः॥  
## ०४
स य᳘त्सायम᳘स्तमिते जुहो᳘ति॥  
ग᳘र्भमेवैतत्स᳘न्तमभिजुहो᳘ति ग᳘र्भᳫँ᳭ स᳘न्तमभि᳘करोति स यद्गर्भᳫँ᳭ स᳘न्तमभिजुहोति त᳘स्मादिमे ग᳘र्भा अ᳘नश्नन्तो जीवन्ति॥  
## ०५
(न्त्य᳘) अ᳘थ य᳘त्प्रातर᳘नुदिते जुहो᳘ति॥  
प्र᳘जनयत्ये᳘वैनमेत᳘त्सो ऽयं ते᳘जो भूत्वा व्विभ्रा᳘जमान ऽउदेति श᳘श्वद्ध वै नो᳘दियाद्य᳘दस्मिन्नेतामा᳘हुतिं न᳘ जुहुयात्त᳘स्माद्वा ऽएतामा᳘हुतिं जुहोति॥  
## ०६
स यथा᳘ ऽहिस्त्वचो᳘ निर्मुच्ये᳘त॥  
(तै) एवᳫँ᳭ रा᳘त्रेः पाप्मनो नि᳘र्मुच्यते य᳘था ह वा ऽअ᳘हिस्त्वचो᳘ निर्मुच्ये᳘तैवᳫँ᳭ स᳘र्व्वस्मात्पाप्म᳘नो नि᳘र्मुच्यते य᳘ ऽएवं᳘ व्विद्वा᳘नग्निहोत्रं᳘ जुहोति त᳘देत᳘स्यैवा᳘नु प्र᳘जातिमिमाः स᳘र्व्वाः प्रजा ऽअ᳘नु प्र᳘जायन्ते व्वि हि᳘ सृज्य᳘न्ते यथार्थम्॥  
## ०७
(ᳫँ᳭) स यः᳘ पु᳘रा ऽऽदित्य᳘स्यास्तमया᳘त्॥  
(दा) आहवनी᳘यमुद्ध᳘रत्येते वै व्वि᳘श्वे देवा᳘ रश्मयो᳘ यो ऽथ यत्प᳘रं भाः᳘ प्रजा᳘पतिर्व्वा स ऽइ᳘न्द्रो वै त᳘दु ह वै व्वि᳘श्वे देवा᳘ अग्निहोत्रं जु᳘ह्वतो गृहाना᳘गच्छन्ति स यस्या᳘नुद्धृतमाग᳘च्छन्ति त᳘स्माद्देवा᳘ ऽअपप्र᳘यन्ति तद्वा᳘ ऽअस्मै त᳘द्व्यृध्यते य᳘स्माद्देवा᳘ अपप्रय᳘न्ति तस्या᳘नु व्यृद्धिं य᳘श्च व्वे᳘द य᳘श्च ना᳘नुद्धृतमभ्य᳘स्तमगादि᳘त्याहुः॥  
## ०८
(र᳘) अ᳘थ यः᳘ पु᳘रा ऽऽदित्य᳘स्यास्तमया᳘त्॥  
(दा) आहवनी᳘यमुद्ध᳘रति य᳘था श्रे᳘यस्यागमिष्य᳘त्यावसथेनो᳘प कॢप्तेनोपासीतैवं तत्स यस्यो᳘द्धृतमागच्छन्ति त᳘स्याहवनी᳘यं प्र᳘विशन्ति त᳘स्याहवनी᳘ये नि᳘विशन्ते॥  
## ०९
स य᳘त्सायम᳘स्तमिते जुहो᳘ति॥  
(त्य) अग्ना᳘वे᳘वैभ्य ऽएतत्प्र᳘विष्टेभ्यो जुहोत्य᳘थ य᳘त्प्रातर᳘नुदिते जुहोत्य᳘प्रेतेभ्य ऽए᳘वैभ्य ऽएत᳘ज्जुहोति त᳘स्मादुदितहोमि᳘नां व्वि᳘च्छिन्नमग्निहोत्रं᳘ मन्यामह ऽइ᳘ति ह स्माहा᳘सुरिर्य᳘था शून्यमावसथ᳘माह᳘रेदेवं तदि᳘ति॥  
## १०
द्वयं वा᳘ ऽइदं जी᳘वनम्॥  
(म्मू) मूलि᳘ चै᳘वामूलं᳘ च त᳘दुभ᳘यं देवा᳘नाᳫँ᳭ स᳘न्मनु᳘ष्या ऽउ᳘पजीवन्ति पश᳘वो मूला ओ᳘षधयो मूलि᳘न्यस्ते᳘ पश᳘वो मूला ओ᳘षधीर्मूलि᳘नीर्ज᳘ग्ध्वापः᳘ पीत्वा त᳘त एष र᳘सः स᳘म्भवति॥  
## ११
स य᳘त्सायम᳘स्तमिते जुहो᳘ति॥  
(त्य) अस्य र᳘सस्य जी᳘वनस्य देवे᳘भ्यो जुहवानि य᳘देषामिदᳫँ᳭ स᳘दुपजी᳘वाम ऽइ᳘ति स यत्त᳘तो रा᳘त्र्या᳘श्ना᳘ति हुतोच्छिष्ट᳘मेव त᳘न्निर᳘वत्तबल्यश्नाति हुतोच्छिष्ट᳘स्य᳘ ह्ये᳘वाग्निहोत्रं जुह्वदशिता॥  
## १२
(ता᳘थ) अ᳘थ य᳘त्प्रातर᳘नुदिते जुहो᳘ति॥  
(त्य) अस्य र᳘सस्य जी᳘वनस्य देवे᳘भ्यो जुहवानि य᳘देषामिदᳫँ᳭ स᳘दुपजी᳘वाम इ᳘ति स यत्ततो᳘ ऽह्नाश्ना᳘ति हुतोच्छिष्ट᳘मेव त᳘न्निर᳘वत्तबल्यश्नाति हुतोच्छिष्ट᳘स्य᳘ ह्ये᳘वाग्निहोत्रं जु᳘ह्वदशिता᳘॥  
## १३
त᳘दाहुः॥  
स᳘मे᳘वान्ये᳘ यज्ञास्ति᳘ष्ठन्ते ऽग्निहोत्र᳘मेव न स᳘न्तिष्ठते᳘ ऽपि द्वा᳘दशसंव्वत्सरम᳘न्तवदेवा᳘थैत᳘दे᳘वानन्त᳘ᳫँ᳭ सायᳫँ᳭ हि᳘ हुत्वा व्वे᳘द प्रात᳘र्होष्यामी᳘ति प्रात᳘र्हुत्वा᳘ व्वेद पु᳘नः साय᳘ᳫँ᳘ होष्यामी᳘ति तदेत᳘द᳘नुपस्थितमग्निहोत्रं तस्या᳘नुपस्थितिमन्व᳘नुपस्थिता ऽइमाः᳘ प्रजाः प्र᳘जायन्ते᳘ ऽनुपस्थितो ह वै᳘ श्रिया᳘ प्रज᳘या प्र᳘जायते य᳘ ऽएव᳘मेतद᳘नुपस्थितमग्निहोत्रं व्वे᳘द॥  
## १४
त᳘द्दुग्ध्वा᳘धिश्रयति॥  
शृत᳘मसदि᳘ति त᳘दाहुर्यर्ह्यु᳘दन्तं त᳘र्हि जुहुयादि᳘ति तद्वै नो᳘दन्तं कुर्यादु᳘प ह दहेद्यदु᳘दन्तं कुर्याद᳘प्रजज्ञि वै रे᳘त ऽउ᳘पदग्धं त᳘स्मान्नो᳘दन्तं कुर्यात्॥  
## १५
(द) अधिश्रि᳘त्यैव᳘ जुहुयात्॥  
(द्य᳘) य᳘न्न्वे᳘वैत᳘दग्ने रे᳘तस्ते᳘न᳘ न्वेव᳘ शृतं य᳘द्वेनदग्ना᳘वधिश्र᳘यन्ति ते᳘नो ऽएव᳘ शृतं त᳘स्मादधिश्रि᳘त्यैव᳘ जुहुयात्॥  
## १६
(त्त) तद᳘वज्योतयति॥  
शृतं᳘ व्वेदानीत्य᳘थापः᳘ प्रत्या᳘नयति शा᳘न्त्यै᳘ न्वेव र᳘सस्यो चैव᳘ सर्व्वत्वा᳘येदᳫँ᳭ हि᳘ यदा व्व᳘र्षत्यथौ᳘षध᳘यो जायन्त ऽओ᳘षधीर्ज᳘ग्ध्वापः पीत्वा त᳘त एष र᳘सः स᳘म्भवति त᳘स्मादु र᳘सस्यो चैव᳘ सर्व्वत्वा᳘य त᳘स्माद्य᳘द्येनं क्षीरं के᳘वलं पा᳘ने ऽभ्याभ᳘वेदुदस्तोकमा᳘श्चोतयितवै᳘ ब्रूयाच्छा᳘न्त्यै᳘ न्वेव र᳘सस्यो चैव᳘ सर्व्वत्वाय॥  
## १७
(या᳘थ) अ᳘थ चतुरु᳘न्नयति॥  
चतुर्द्धा व्विहित᳘ᳫँ᳘ हीदं पयो᳘ ऽथ समि᳘धमादा᳘योदा᳘द्रवति समिद्धहोमा᳘यैव सो᳘ ऽनुपसाद्य पू᳘र्व्वामा᳘हुतिं जुहोति स य᳘दुपसाद᳘येद्य᳘था य᳘स्मा ऽअ᳘शनमाहरिष्यन्त्स्यात्त᳘दन्तरा᳘ निदध्या᳘देवं तद᳘थ यद᳘नुपसाद्य य᳘था य᳘स्मा ऽअ᳘शनमाह᳘रेत्त᳘स्मा ऽआत्दृ᳘त्यै᳘वोपनिदध्या᳘देवं त᳘दुपसाद्यो᳘त्तरां᳘ ना᳘नावीर्ये ऽए᳘वैने ऽएत᳘त्करोति म᳘नश्च ह वै व्वा᳘क्चैते ऽआ᳘हुति तन्म᳘नश्चै᳘वैतद्वा᳘चं च व्या᳘वर्तयति त᳘स्मादिदं म᳘नश्च व्वा᳘क्च समान᳘मेव सन्ना᳘नेव॥  
## १८
स वै द्वि᳘रग्नौ᳘ जुहोति॥  
द्विरु᳘पमार्ष्टि᳘ द्विः प्रा᳘श्नाति चतुरु᳘न्नयति तद्द᳘श द᳘शाक्ष᳘रा वै᳘ व्विरा᳘ड् विराड् वै यज्ञस्त᳘द्विरा᳘जमे᳘वैत᳘द्यज्ञ᳘मभिस᳘म्पादयति॥  
## १९
स य᳘दग्नौ᳘ जुहो᳘ति॥  
त᳘द्देवे᳘षु जुहोति त᳘स्माद्देवाः᳘ सन्त्य᳘थ य᳘दुपमा᳘र्ष्टि त᳘त्पितृ᳘षु चौ᳘षधीषु च जुहोति त᳘स्मात्पित᳘रश्चौ᳘षधयश्च सन्त्य᳘थ य᳘द्धुत्वा᳘ प्राश्ना᳘ति त᳘न्मनु᳘ष्येषु जुहोति त᳘स्मान्मनु᳘ष्याः सन्ति॥  
## २०
या वै᳘ प्रजा᳘ यज्ञे᳘ ऽनन्वाभक्ताः॥  
प᳘राभूता वै ता एव᳘मे᳘वैतद्या᳘ ऽइमाः᳘ प्रजा अ᳘पराभूतास्ता᳘ यज्ञमुख ऽआ᳘भजति ते᳘नो ह पश᳘वो ऽन्वा᳘भक्ता य᳘न्मनु᳘ष्यान᳘नु पश᳘वः॥  
## २१
त᳘दु होवाच या᳘ज्ञवल्क्यः᳘॥  
(ल्क्यो᳘) न वै᳘ यज्ञ᳘ इव म᳘न्तवै᳘ पाकयज्ञ᳘ ऽइ᳘व वा ऽइतीदᳫँ᳭ हि य᳘दन्यस्मिन्यज्ञे᳘ स्रुच्य᳘वद्यति स᳘र्वं त᳘दग्नौ᳘ जुहोत्य᳘थैत᳘दग्नौ᳘ हु᳘त्वोत्सृप्याचामति नि᳘र्लेढि त᳘दस्य᳘ पाकयज्ञ᳘स्येवे᳘ति त᳘दस्य त᳘त्पश᳘व्यᳫँ᳭ रूपं᳘ पश᳘व्यो हि᳘ पाकयज्ञः᳘॥  
## २२
सैषै᳘काहुति᳘रेवा᳘ग्रे॥  
या᳘मेवामूं᳘ प्रजा᳘पतिर᳘जुहोद᳘थ य᳘देत᳘ ऽएत᳘त्प᳘श्चेवा᳘ध्रियन्ताग्नि᳘र्यो ऽयं प᳘वते सू᳘र्य्यस्त᳘स्मादेषा᳘ द्वितीया᳘हुतिर्हूयते॥  
## २३
सा या पूर्वा᳘हुतिः᳘॥  
साग्निहोत्र᳘स्य देव᳘ता त᳘स्मात्त᳘स्यै जुहोत्य᳘थ यो᳘त्तरा स्विष्टकृद्भाजन᳘मेव सा त᳘स्मात्ता᳘मुत्तरार्द्धे जुहोत्येषा हि दि᳘क् स्विष्टकृतस्त᳘न्मिथुना᳘यैवैषा᳘ द्वितीया᳘हुतिर्हूयते द्वन्द्वᳫँ᳭ हि मिथुनं᳘ प्रज᳘ननम्॥  
## २४
त᳘द्द्वय᳘मे᳘वैते ऽआ᳘हुती॥  
भूतं᳘ चैव᳘ भविष्य᳘च्च जातं᳘ च जनिष्यमाणं चा᳘गतं चा᳘शा चाद्य᳘ च श्व᳘श्च त᳘द्द्वय᳘मेवा᳘नु᳘॥  
## २५
(न्वा᳘) आ᳘त्मैव᳘ भूत᳘म्॥  
(म) अद्धा हि तद्य᳘द्भू᳘त᳘म᳘द्धो तद्य᳘दात्मा᳘ प्र᳘जैव᳘ भविष्यद᳘नद्धा हि तद्य᳘द्भविष्यद᳘नद्धो तद्य᳘त्प्र᳘जा᳘॥  
## २६
(जा᳘ ऽऽत्मै) आ᳘त्मैव᳘ जात᳘म्॥  
(म) अद्धा हि तद्य᳘ज्जातमद्धो तद्य᳘दात्मा᳘ प्र᳘जैव᳘ जनिष्य᳘माणम᳘नद्धा हि तद्य᳘ज्जनिष्य᳘माणमनद्धो तद्य᳘त्प्र᳘जा᳘॥  
## २७
(जा᳘ ऽऽत्मै) आ᳘त्मैवा᳘गतम्॥  
(म) अद्धा हि तद्यदा᳘गतम᳘द्धो तद्य᳘दात्मा᳘ प्र᳘जैवाशा᳘नद्धा हि तद्य᳘दाशा᳘नद्धो तद्य᳘त्प्र᳘जा᳘॥  
## २८
(जा᳘ ऽऽत्मै) आ᳘त्मै᳘वा᳘द्य॥  
(द्या) अद्धा हि तद्यद᳘द्या᳘द्धो तद्य᳘दात्मा᳘ प्र᳘जैव श्वो᳘ ऽनद्धा हि तद्यछ्वो᳘ ऽनद्धो तद्य᳘त्प्रजा॥  
## २९
सा या पूर्वाहुतिः᳘॥  
सात्मा᳘नमभि᳘हूयते तां म᳘न्त्रेण जुहोत्यद्धा हि तद्यन्म᳘न्त्रो᳘ ऽद्धो तद्य᳘दात्मा᳘ ऽथ यो᳘त्तरा सा᳘ प्रजा᳘मभिहूयते तां᳘ तूष्णीं᳘ जुहोत्य᳘नद्धा हि तद्य᳘त्तूष्णीम᳘नद्धो तद्य᳘त्प्रजा॥  
## ३०
स᳘ जुहोति॥  
(त्य) अग्निर्ज्यो᳘तिर्ज्यो᳘तिरग्निः स्वाहेत्य᳘थ प्रातः सू᳘र्यो ज्यो᳘तिर्ज्यो᳘तिः सू᳘र्यः स्वाहे᳘ति त᳘त्सत्ये᳘नैव᳘ हूयते यदा᳘ ह्येव सू᳘र्यो ऽस्तमेत्य᳘थाग्निर्ज्यो᳘तिर्यदा सू᳘र्य ऽउदेत्य᳘थ सू᳘र्यो ज्यो᳘तिर्यद्वै सत्ये᳘न हूय᳘ते त᳘द्देवा᳘न्गच्छति॥  
## ३१
त᳘दु हैत᳘देवा᳘रुणये ब्रह्मवर्च्चस᳘कामाय तक्षा᳘नूवाचाग्निर्व्व᳘र्चो ज्यो᳘तिर्व्व᳘र्च्चः सू᳘र्यो व्व᳘र्चो ज्यो᳘तिर्व्व᳘र्च्च ऽइति ब्रह्मवर्चसी᳘ हैव᳘ भवति य᳘ ऽएवं᳘ विद्वा᳘नग्निहोत्रं᳘ जुहो᳘ति॥  
## ३२
तद्व᳘स्त्येव᳘ प्रज᳘ननस्येव रूप᳘म्॥  
(म) अग्निर्ज्यो᳘तिर्ज्यो᳘तिरग्निः स्वाहे᳘ति त᳘दुभय᳘तो ज्यो᳘ती रे᳘तो देव᳘तया प᳘रिगृह्णात्युभयतः परिगृहीतं वै रे᳘तः प्र᳘जायते त᳘दुभय᳘त ऽए᳘वैत᳘त्परिगृ᳘ह्य प्र᳘जनयति॥  
## ३३
(त्य) अ᳘थ प्रातः॥  
सू᳘र्यो ज्यो᳘तिर्ज्योतिः सू᳘र्यः स्वाहे᳘ति त᳘दुभय᳘तो ज्यो᳘ती रे᳘तो देवत᳘या प᳘रिगृह्णात्युभयतःपरिगृहीतं वै रे᳘तः प्र᳘जायते त᳘दुभय᳘त ए᳘वैत᳘त्परिगृह्य प्र᳘जनयति त᳘त्प्रज᳘ननस्य रूपम्॥  
## ३४
त᳘दु होवाच जीवलश्चै᳘लकिः॥  
(र्ग᳘) ग᳘र्भमेवा᳘रुणिः करो᳘ति न प्र᳘जनयती᳘ति स᳘ ऽएते᳘नैव᳘ सायं᳘ जुहुयात्॥  
## ३५
(द᳘) अ᳘थ प्रातः॥  
(र्ज्यो᳘) ज्यो᳘तिः सूर्यः सू᳘र्यो ज्योतिः स्वाहे᳘ति त᳘द्बहिर्द्धा ज्यो᳘ती रे᳘तो देवत᳘या करोति बहिर्द्धा वै रे᳘तः प्र᳘जातं भवति त᳘देनत्प्र᳘जनयति॥  
## ३६
त᳘दाहुः॥  
(र) अग्ना᳘वे᳘वैत᳘त्सायᳫँ᳭ सू᳘र्यं जुहो᳘ति सू᳘र्ये प्रात᳘रग्निमि᳘ति तद्वै त᳘दुदितहोमि᳘नामेव᳘ यदा᳘ ह्येव सू᳘र्यो ऽस्तमेत्य᳘थाग्निर्ज्यो᳘तिर्यदा सूर्य उदेत्य᳘थ सू᳘र्यो ज्यो᳘ति᳘र्नास्य सा᳘ परिच᳘क्षेय᳘मेव᳘ परिचक्षा यत्त᳘स्यै᳘ नाद्धा᳘ देव᳘तायै हूय᳘ते᳘ या ऽग्निहोत्र᳘स्य देव᳘ता ऽग्निर्ज्यो᳘तिर्ज्यो᳘तिरग्निः स्वाहे᳘ति त᳘त्र᳘ नाग्न᳘ये स्वाहेत्य᳘थ प्रातः सू᳘र्यो ज्यो᳘तिर्ज्यो᳘तिः सू᳘र्यः स्वाहे᳘ति त᳘त्र न सू᳘र्याय स्वाहे᳘ति॥  
## ३७
(त्य) अने᳘नैव᳘ जुहुयात्॥  
(त्स) सजू᳘र्देवे᳘न सवित्रे᳘ति त᳘त्सवितृम᳘त्प्रसवा᳘य सजू रात्र्ये᳘न्द्रवत्ये᳘ति तद्रा᳘त्र्या मिथुनं᳘ करोति से᳘न्द्रं करोती᳘न्द्रो हि यज्ञ᳘स्य देव᳘ता जुषाणो᳘ ऽअग्नि᳘र्व्वेतु स्वाहे᳘ति त᳘दग्न᳘ये प्रत्य᳘क्षं जुहोति॥  
## ३८
(त्य᳘) अ᳘थ प्रातः᳘॥  
सजू᳘र्देवे᳘न सवित्रे᳘ति त᳘त्सवितृम᳘त्प्रसवा᳘य सजू᳘रुषसे᳘न्द्रवत्येत्यह्नेति वा तद᳘ह्ना वोष᳘सा वा मिथुनं᳘ करोति से᳘न्द्रं करोती᳘न्द्रो हि᳘ यज्ञ᳘स्य देव᳘ता जुषाणः सू᳘र्य्यो व्वेतु स्वाहे᳘ति तत्सू᳘र्य्याय प्रत्य᳘क्षं जुहोति त᳘स्मादेव᳘मेव᳘ जुहुयात्॥  
## ३९
(त्ते᳘) ते᳘ होचुः॥  
को᳘ न इद᳘ᳫँ᳘ होष्यती᳘ति ब्राह्मण᳘ ऽएवे᳘ति ब्रा᳘ह्मणेदं᳘ नो जुहुधी᳘ति किं᳘ मे त᳘तो भविष्यती᳘त्यग्निहोत्रोच्छिष्ट᳘मेवे᳘ति स य᳘त्स्रुचि᳘ परिशिन᳘ष्टि त᳘दग्निहोत्रोच्छिष्टम᳘थ य᳘त्स्थाल्यां य᳘था परीणहो निर्व्व᳘पेदेवं तत्त᳘स्मात्तद्य᳘ ऽएव कश्च पिबेत्तद्वै ना᳘ब्राह्मणः पिबेदग्नौ᳘ ह्यधिश्र᳘यन्ति त᳘स्मान्नाब्राह्मणः पिबेत्॥  
