+++
title = "२"

+++
## ०१
ते वा᳘ एते ऽउ᳘ल्मुके ऽउ᳘दूहन्ति॥  
(न्त्य) अनुयाजे᳘भ्यो यात᳘यामेव वा᳘ ऽएत᳘दग्नि᳘र्भवति देवे᳘भ्यो हि᳘ यज्ञ᳘मूहिवान्भ᳘वत्य᳘यातयाम्न्यनुयाजां᳘स्तनवामहा ऽइ᳘ति त᳘स्माद्वा᳘ ऽएते ऽउ᳘ल्मुके ऽउ᳘दूहन्ति॥  
## ०२
ते पु᳘नरनुस᳘ᳫं᳘स्पर्शयन्ति॥  
पु᳘नरे᳘वैत᳘दग्निमा᳘प्याययन्त्य᳘यातयामानं कुर्व्वन्त्य᳘यातयाम्नि यद᳘त ऽउर्द्ध्वम᳘सᳫंस्थितं यज्ञ᳘स्य त᳘त्तनवामा ऽइ᳘ति त᳘स्मात्पु᳘नरनुस᳘ᳫं᳘स्पर्शयन्ति᳘॥  
## ०३
(न्त्य᳘) अ᳘थ समि᳘धमभ्या᳘दधाति॥  
स᳘मिन्ध ऽए᳘वैनमेतत्स᳘मिद्धे यद᳘त ऊर्द्ध्वम᳘सᳫंस्थितं यज्ञ᳘स्य त᳘त्तनवामहा ऽइ᳘ति त᳘स्मात्समि᳘धमभ्या᳘दधाति॥  
## ०४
ताᳫँ᳭होता᳘नुमन्त्रयते॥  
(ता ऽ) एषा᳘ ते ऽअग्ने समित्त᳘या व्व᳘र्द्धस्व चा᳘ च प्यायस्व॥ व्वर्द्धिषीम᳘हि च व्वयमा᳘ च प्यासिषीमही᳘ति तद्य᳘थै᳘वादः᳘ समिद्ध्य᳘मानायान्वा᳘हैव᳘मेवैतद᳘न्वाह त᳘देतद्धो᳘तुः क᳘र्म स य᳘दि म᳘न्येत न हो᳘ता व्वेदेत्य᳘पि स्वय᳘मेव य᳘जमानो᳘ ऽनुमन्त्रयेत᳘॥  
## ०५
(ता᳘) अ᳘थ स᳘म्मार्ष्टि॥  
युन᳘क्त्ये᳘वैनमेत᳘द्युक्तो यद᳘त ऊर्द्ध्वम᳘सᳫंस्थितं यज्ञ᳘स्य त᳘द्वहादि᳘ति त᳘स्मात्स᳘म्मार्ष्टि सकृ᳘त्सकृत्स᳘म्मार्ष्टि त्रि᳘स्त्रिर्वा ऽअ᳘ग्रे देवे᳘भ्यः स᳘म्मृजन्ति नेत्त᳘था कर᳘वाम य᳘था देवे᳘भ्य ऽइ᳘ति त᳘स्मात्सकृ᳘त्सकृत्स᳘म्मार्ष्ट्य᳘जामितायै जामि᳘ ह कुर्याद्यत्त्रिः पू᳘र्व्वं त्रिर᳘परं त᳘स्मात्सकृ᳘त्सकृत्स᳘म्मार्ष्टि॥  
## ०६
स स᳘म्मार्ष्टि॥  
(र्ष्ट्य᳘) अ᳘ग्ने व्वाजजिद्वा᳘जं त्वा ससृवा᳘ᳫँ᳘सं व्वाजजि᳘तᳫँ᳭ स᳘म्मार्ज्मी᳘ति सरिष्य᳘न्तमि᳘ति वा ऽअ᳘ग्र ऽआह सरिष्य᳘न्निव हि त᳘र्हि भ᳘वत्यथा᳘त्र ससृवा᳘ᳫं᳘समि᳘ति ससृ᳘वेव ह्यत्र भ᳘वति त᳘स्मादाह ससृवा᳘ᳫं᳘समिति᳘॥  
## ०७
(त्य᳘) अ᳘थानुयाजा᳘न्यजति॥  
या वा᳘ ऽएते᳘न यज्ञे᳘न देव᳘ता ह्व᳘यति या᳘भ्य ऽएष᳘ यज्ञ᳘स्ताय᳘ते स᳘र्व्वा वै तत्ता᳘ ऽइष्टा᳘ भवन्ति तद्यत्ता᳘सु स᳘र्व्वास्विष्टास्व᳘थैत᳘त्प᳘श्चेवानुय᳘जति त᳘स्मादनुयाजा ना᳘म᳘॥
## ०८
(मा᳘) अ᳘थ य᳘दनुयाजान्य᳘जति॥  
च्छ᳘न्दाᳫंसि वा᳘ ऽअनुयाजाः᳘ पश᳘वो वै᳘ देवा᳘नां छ᳘न्दाᳫंसि तद्य᳘थेदं᳘ पश᳘वो युक्ता᳘ मनु᳘ष्येभ्यो व्व᳘हन्त्येवं च्छ᳘न्दाᳫंसि युक्ता᳘नि देवे᳘भ्यो यज्ञं᳘ व्वहन्ति तद्य᳘त्र च्छ᳘न्दाᳫंसि देवा᳘न्त्सम᳘तर्पयन्न᳘थ च्छ᳘न्दाᳫंसि देवाः स᳘मतर्पयंस्तद᳘तस्तत्प्रा᳘गभूद्यच्छ᳘न्दाᳫंसि युक्ता᳘नि देवे᳘भ्यो यज्ञम᳘वाक्षुर्य᳘देनान्त्सम᳘तीतृपन्॥  
## ०९
(न्न᳘) अ᳘थ य᳘दनुयाजान्य᳘जति॥  
च्छ᳘न्दाᳫंसि वा᳘ ऽअनुयाजाश्छ᳘न्दाᳫंस्ये᳘वैतत्स᳘न्तर्प्पयति त᳘स्मादनुयाजा᳘न्यजति त᳘स्माद्ये᳘न व्वा᳘हनेन धाव᳘येत्त᳘द्विमु᳘च्य ब्रू᳘यात्पा᳘ययतैनत्सु᳘हितं कुरुते᳘त्येष᳘ ऽउ व्वा᳘हनस्यापह्नवः॥  
## १०
स वै ख᳘लु बर्हिः᳘ प्रथमं᳘ यजति॥  
तद्वै क᳘निष्ठं छ᳘न्दः स᳘द्गायत्री᳘ प्रथमा छ᳘न्दसां युज्यते त᳘दु त᳘द्वी᳘र्येणैव य᳘च्छ्येनो᳘ भूत्वा᳘ दिवः सो᳘ममा᳘हरत्तद्य᳘थायथं मन्यन्ते यत्क᳘निष्ठं छ᳘न्दः स᳘द्गायत्री᳘ प्रथमा छ᳘न्दसां यु᳘ज्यते ऽथा᳘त्र यथायथं᳘ देवाश्छ᳘न्दाᳫंस्यकल्पयन्ननुयाजे᳘षु ने᳘त्पापवस्यसम᳘सदि᳘ति॥  
## ११
स वै ख᳘लु बर्हिः᳘ प्रथमं᳘ यजति॥  
(त्य) अयं वै᳘ लोको᳘ बर्हिरो᳘षधयो बर्हि᳘रस्मि᳘न्ने᳘वैत᳘ल्लोक ऽओ᳘षधीर्द्दधाति ता᳘ ऽइमा᳘ ऽअस्मिँ᳘ल्लोक ऽओ᳘षधयः प्र᳘तिष्ठितास्त᳘दिदᳫँ᳘स᳘र्व्वं ज᳘गदस्यां ते᳘नेयं ज᳘गती तज्ज᳘गतीं प्रथमा᳘मकुर्व्वन्॥  
## १२
(न्न᳘) अ᳘थ न᳘राश᳘ᳫँ᳭सं द्विती᳘यं यजति॥  
(त्य) अन्त᳘रिक्षं व्वै न᳘राश᳘ᳫँ᳘सः प्रजा वै न᳘रस्ता᳘ इमा᳘ अन्त᳘रिक्षम᳘नु वावद्य᳘मानाः प्रजा᳘श्चरन्ति यद्वै व्व᳘दति श᳘ᳫँ᳘सती᳘ति वै त᳘दाहुस्त᳘स्मादन्त᳘रिक्षं न᳘राश᳘ᳫं᳘सो ऽन्त᳘रिक्षमु वै᳘ त्रिष्टुप्त᳘त्त्रिष्टु᳘भं द्विती᳘यामकुर्व्वन्॥  
## १३
(न्न᳘) अ᳘थाग्नि᳘रुत्तमः॥  
(मो᳘) गायत्री वा᳘ अग्निस्त᳘द्गायत्री᳘मुत्तमा᳘मकुर्व्वन्नेवं᳘ यथायथे᳘न कॢप्ते᳘न च्छ᳘न्दाᳫँ᳭सि प्र᳘त्यतिष्ठंस्त᳘स्मादिदम᳘पापवस्यसम्॥  
## १४
देवा᳘न्यजे᳘त्ये᳘वाध्वर्युरा᳘ह॥  
देव᳘न्देवमि᳘ति स᳘र्व्वेषु हो᳘ता देवा᳘नां वै᳘ देवाः᳘ सन्ति च्छ᳘न्दाᳫंस्येव᳘ पश᳘वो᳘ ह्येषां गृहा हि᳘ पश᳘वः प्रति᳘ष्ठो हि᳘ गृहाश्छ᳘न्दाᳫंसि वा᳘ ऽअनुयाजास्त᳘स्माद्देवा᳘न्यजे᳘त्ये᳘वाध्वर्युरा᳘ह देव᳘न्देवमि᳘ति स᳘र्व्वेषु हो᳘ता॥  
## १५
व्वसुव᳘ने व्वसुधे᳘यस्ये᳘ति॥  
देव᳘ताया ऽएव᳘ व्वषट्क्रिय᳘ते देव᳘तायै हूयते न वा ऽअ᳘त्र देव᳘तास्त्यनुयाजे᳘षु देव᳘म्बर्हिरि᳘ति त᳘त्र᳘ नाग्निर्न्ने᳘न्द्रो न सो᳘मो देवो न᳘राश᳘ᳫँ᳘स ऽइ᳘ति ना᳘त ऽए᳘कञ्चन यो वा ऽअ᳘त्राग्नि᳘र्गायत्री सा᳘ निदा᳘नेन॥  
## १६
(ना᳘) अ᳘थ य᳘द्वसुव᳘ने व्वसुधे᳘यस्ये᳘ति य᳘जति॥  
(त्य) अग्निर्वै᳘ व्वसुव᳘निरि᳘न्द्रो व्वसुधेयो᳘ ऽस्ति वै छ᳘न्दसां देव᳘तेन्द्राग्नी᳘ ऽए᳘वैव᳘मु हैत᳘द्देव᳘ताया ऽएव᳘ व्वषट्क्रिय᳘ते देव᳘तायै हूयते᳘॥  
## १७
(ते᳘ ऽथो) अ᳘थोत्तम᳘मनुयाज᳘मिष्ट्वा᳘ समानी᳘य जुहोति॥  
प्रयाजानुयाजा वा᳘ ऽएते तद्य᳘थै᳘वादः᳘ प्रयाजे᳘षु य᳘जमानाय द्विष᳘न्तं भ्रा᳘तृव्यं बलि᳘ᳫँ᳘ हार᳘यत्यत्त्र᳘ ऽआद्यं᳘ बलि᳘ᳫँ᳘हार᳘यत्येव᳘मे᳘वैत᳘दनुयाजे᳘षु बलि᳘ᳫँ᳘ हार᳘यति॥  
