+++
title = "१"

+++
## ०१
म᳘नवे ह वै᳘ प्रातः᳘॥  
(र) अवने᳘ग्यमुदकमा᳘जह्रुर्य᳘थेदं᳘ पाणि᳘भ्यामवने᳘जनायाह᳘रन्त्येवं त᳘स्यावने᳘निजानस्य म᳘त्स्यः पाणी ऽआ᳘पेदे॥  
## ०२
स᳘ हास्मै व्वा᳘चमुवाद॥  
बिभृहि᳘ मा पारयिष्या᳘मि त्वे᳘ति क᳘स्मान्मा पा᳘रयिष्यसी᳘त्यौघ᳘ ऽइमाः स᳘र्व्वाः प्रजा᳘ निर्व्वोढा त᳘तस्त्वा पारयितास्मी᳘ति क᳘थं ते भृ᳘तिरि᳘ति॥  
## ०३
स᳘ होवाच॥  
या᳘वद्वै᳘ क्षुल्लका भ᳘वामो बह्वी वै᳘ नस्ता᳘वन्नाष्ट्रा भवत्युत म᳘त्स्य ऽएव म᳘त्स्यं गिलति कुम्भ्यां मा᳘ग्रे बिभरासि स᳘ यदा ता᳘मतिव्व᳘र्द्धा ऽअ᳘थ कर्षूं᳘ खात्वा त᳘स्यां मा बिभरासि स᳘ यदा ता᳘मतिव्व᳘र्द्धा ऽअ᳘थ मा समुद्र᳘मभ्य᳘वहरासि त᳘र्हि वा᳘ ऽअतिनाष्ट्रो᳘ भवितास्मी᳘ति॥  
## ०४
श᳘श्वद्ध झष᳘ ऽआस॥  
स हि ज्ये᳘ष्ठं व्व᳘र्धते᳘ ऽथेतिथीᳫं स᳘मां त᳘दौघ᳘ ऽआगन्ता त᳘न्मा ना᳘वमुपकल्प्यो᳘पासासै स᳘ ऽऔघ ऽउ᳘त्थिते ना᳘वमा᳘पद्यासै त᳘तस्त्वा पारयितास्मी᳘ति॥  
## ०५
त᳘मेवं᳘ भृत्वा᳘ समुद्र᳘मभ्य᳘वजहार॥  
स᳘ यतिथीं तत्स᳘मां परिदिदे᳘श ततिथीᳫं स᳘मां ना᳘वमुपक᳘ल्प्योपासा᳘ञ्चक्रे स᳘ ऽऔघ उ᳘त्थिते ना᳘वमा᳘पेदे तᳫँ᳭स म᳘त्स्य ऽउपन्या᳘पुप्लुवे त᳘स्य शृ᳘ङ्गे नावः पा᳘शं प्र᳘तिमुमोच ते᳘नैतमु᳘त्तरं गिरिम᳘तिदुद्राव॥  
## ०६
स᳘ होवाच॥  
(चा) अ᳘पीपरं वै᳘ त्वा व्वृक्षे ना᳘वं प्र᳘तिबध्नीष्व तं तु᳘ त्वा मा᳘ गिरौ स᳘न्तमुदक᳘मन्त᳘श्छैत्सीद्या᳘वदुदक᳘ᳫँ᳭समवा᳘यात्ता᳘वत्तावदन्व᳘वसर्पासी᳘ति स᳘ ह ता᳘वत्तावदे᳘वान्व᳘वससर्प्प तद᳘प्येतदु᳘त्तरस्य गिरेर्म᳘नोरवस᳘र्प्पणमि᳘त्यौघो᳘ ह ताः स᳘र्व्वाः प्रजा᳘ निरुवाहा᳘थेह म᳘नुरेवै᳘कः प᳘रिशिशिषे॥ [अर्धप्रपाठकः]  
## ०७
सो᳘ ऽर्च्चञ्छ्रा᳘म्यंश्चचार प्रजा᳘कामः॥  
(स्त) तत्रा᳘पि पाकयज्ञे᳘नेजे स᳘ घृतं द᳘धि म᳘स्त्वामि᳘क्षामि᳘त्यप्सु᳘ जुहवा᳘ञ्चकार त᳘तः संव्वत्सरे᳘ योषित्स᳘म्बभूव सा᳘ ह पि᳘ब्दमानेवोदे᳘याय त᳘स्यै ह स्म घृतं᳘ पदे स᳘न्तिष्ठते त᳘या मित्राव᳘रुणौ स᳘ञ्जग्माते॥  
## ०८
ता᳘ᳫं᳘ होचतुः᳘ कासी᳘ति॥  
म᳘नोर्दुहिते᳘त्याव᳘योर्ब्रूष्वे᳘ति ने᳘ति होवाच य᳘ ऽएव माम᳘जीजनत त᳘स्यै᳘वाह᳘मस्मी᳘ति त᳘स्यामपि त्व᳘मीषाते त᳘द्वा जज्ञौ त᳘द्वा न᳘ जज्ञाव᳘ति᳘ त्वे᳘वेयाय सा म᳘नुमा᳘जगाम॥  
## ०९
ता᳘ᳫं᳭ ह म᳘नुरुवाच᳘ कासी᳘ति॥  
त᳘व दुहिते᳘ति कथं᳘ भगवति म᳘म दुहिते᳘ति या᳘ ऽअमू᳘रप्स्वा᳘हुतीर᳘हौषीर्घृतं द᳘धि म᳘स्त्वामि᳘क्षां त᳘तो मा᳘मजीजनथाः᳘ साशी᳘रस्मि तां᳘ मा यज्ञे᳘ ऽवकल्पय यज्ञे चेद्वै᳘ मावकल्पयिष्य᳘सि बहुः᳘ प्रज᳘या पशु᳘भिर्भविष्यसि या᳘मु म᳘या क᳘ञ्चाशि᳘षमाशासिष्य᳘से सा᳘ ते स᳘र्व्वा स᳘मर्द्धिष्यत ऽइ᳘ति ता᳘मेतन्म᳘ध्येयज्ञस्या᳘वाकल्पय᳘न्म᳘ध्य᳘ᳫं᳘ ह्येत᳘द्यज्ञ᳘स्य य᳘दन्तरा᳘ प्रयाजानुयाजान्॥  
## १०
(जाँस्त) तया᳘र्च्चञ्छ्रा᳘म्यँश्चचार प्रजा᳘कामः॥  
(स्त᳘) त᳘येमां प्र᳘जातिं प्र᳘जज्ञे᳘ येयं म᳘नोः प्र᳘जातिर्या᳘म्वेनया का᳘ञ्चाशि᳘षमा᳘शास्त᳘ सास्मै स᳘र्व्वा स᳘मार्द्ध्यत᳘॥  
## ११
सैषा᳘ निदा᳘नेना यदि᳘डा॥  
स यो᳘ हैवं᳘ विद्वानि᳘डया च᳘रत्येताᳫँ᳘हैव प्र᳘जातिं प्र᳘जायते यां म᳘नुः प्रा᳘जायत या᳘म्वेनया का᳘ञ्चाशि᳘षमाशा᳘स्ते᳘ सास्मै स᳘र्व्वा स᳘मृद्ध्यते॥  
## १२
सा वै᳘ पञ्चावत्ता᳘ भवति॥  
पश᳘वो वा ऽइ᳘डा पा᳘ङ्क्ता वै᳘ पश᳘वस्त᳘स्मात्पञ्चावत्ता᳘ भवति॥  
## १३
स᳘ समवदाये᳘डाम्॥  
पूर्व्वार्द्धं᳘ पुरोडा᳘शस्य प्रशी᳘र्य पुर᳘स्ताद्ध्रुवा᳘यै नि᳘दधाति ताᳫँ᳭ हो᳘त्रे प्रदाय दक्षिणा᳘त्येति॥  
## १४
स हो᳘तुरिह नि᳘लिम्पति॥  
तद्धोतौ᳘ष्ठयोर्नि᳘लिम्पते म᳘नसस्प᳘तिना ते हुत᳘स्याश्नामीषे᳘ प्राणायेति॥  
## १५
(त्य᳘) अ᳘थ हो᳘तुरि᳘ह नि᳘लिम्पति॥  
तद्धोतौ᳘ष्ठयोर्नि᳘लिम्पते व्वाचस्प᳘तिना ते हु᳘तस्याश्नाम्यूर्ज᳘ ऽउदानाये᳘ति॥  
## १६
(त्ये) एत᳘द्ध वै म᳘नुर्बिभया᳘ञ्चकार॥  
(रे) इदं वै᳘ मे त᳘निष्ठं यज्ञ᳘स्य य᳘दियमि᳘डा पाकयज्ञि᳘या यद्वै᳘ म ऽइ᳘ह र᳘क्षाᳫंसि यज्ञं न᳘ हिᳫंस्युरि᳘ति ता᳘मेत᳘त्पुरा र᳘क्षोभ्यः पुरा र᳘क्षोभ्य ऽइ᳘त्येव प्रा᳘पयत त᳘थो ऽए᳘वैनामेष᳘ ऽएत᳘त्पुरा र᳘क्षोभ्यः पुरा र᳘क्षोभ्य ऽइ᳘त्येव प्रा᳘पयते᳘ ऽथ य᳘त्प्रत्य᳘क्षं न᳘ प्राश्ना᳘ति नेद᳘नुपहूतां प्राश्नानीत्येत᳘दे᳘वैनां प्रा᳘पयते यदो᳘ष्ठयोर्न्नि᳘लिम्पते᳘॥  
## १७
(ते᳘ ऽथ) अ᳘थ हो᳘तुः पाणौ᳘ सम᳘वद्यति॥  
सम᳘वत्तामेव᳘ सतीं त᳘देनां प्रत्य᳘क्षᳫँ᳭ हो᳘तरि श्रयति त᳘यात्म᳘ञ्छ्रित᳘या हो᳘ता य᳘जमानायाशि᳘षमा᳘शास्ते त᳘स्माद्धो᳘तुः पाणौ᳘ सम᳘वद्यति᳘॥  
## १८
(त्य᳘) अ᳘थोपाᳫंशू᳘पह्वयते॥  
(त ऽ) एत᳘द्ध वै म᳘नुर्बिभया᳘ञ्चकारेदं वै᳘ मे त᳘निष्ठं यज्ञ᳘स्य य᳘दियमि᳘डा पाकयज्ञि᳘या यद्वै᳘ म ऽइह र᳘क्षाᳫंसि यज्ञं न᳘ हन्युरि᳘ति ता᳘मेत᳘त्पुरा र᳘क्षोभ्यः पुरा र᳘क्षोभ्य ऽइ᳘त्ये᳘वोपाᳫंशू᳘पाह्वयत त᳘थो ऽए᳘वैनामेष᳘ ऽएत᳘त्पुरा र᳘क्षोभ्यः पुरा र᳘क्षोभ्य ऽइ᳘त्ये᳘वोपाᳫंशू᳘पह्वयते॥  
## १९
स उ᳘पह्वयते॥  
(त ऽ) उ᳘पहूतᳫँ᳭रथन्तर᳘ᳫँ᳘ सह᳘ पृथिव्यो᳘प मा᳘ᳫं᳘ रथन्तर᳘ᳫँ᳘ सह᳘ पृथिव्या᳘ ह्वयतामु᳘पहूतं व्वामदेव्य᳘ᳫँ᳘ स᳘हान्त᳘रिक्षेणो᳘प मां᳘ व्वामदेव्य᳘ᳫँ᳘ स᳘हान्त᳘रिक्षेण ह्वयतामु᳘पहूतं बृह᳘त्सह᳘ दिवो᳘प मां᳘ बृह᳘त्सह᳘ दिवा᳘ह्वयतामि᳘ति त᳘देता᳘मे᳘वैत᳘दुपह्व᳘यमान ऽइमां᳘श्च लोका᳘नुपह्व᳘यत ऽएता᳘नि च सा᳘मानि᳘॥  
## २०
(न्यु᳘) उ᳘पहूता गा᳘वः सह᳘ ऽर्षभा ऽइ᳘ति॥  
पश᳘वो वा ऽइ᳘डा त᳘देनां परो᳘ ऽक्षमु᳘पह्वयते सह᳘ ऽर्षभा ऽइ᳘ति स᳘मिथुनामे᳘वैनामेतदु᳘पह्वयते॥  
## २१
(त ऽ) उ᳘पहूता सप्त᳘होत्रे᳘ति॥  
त᳘देनाᳫँ᳭ सप्त᳘होत्रा सौम्ये᳘नाध्वरेणो᳘पह्वयते॥  
## २२
(त ऽ) उ᳘पहूते᳘डा त᳘तुरिरि᳘ति॥  
त᳘देनां प्रत्य᳘क्षमु᳘पह्वयते त᳘तुरि᳘ति स᳘र्व᳘ᳫं᳘ ह्येषा᳘ पाप्मा᳘नं त᳘रति त᳘स्मादाह त᳘तुरिरिति᳘॥  
## २३
(त्यु᳘) उ᳘पहूतः स᳘खा भक्ष ऽइ᳘ति॥  
प्राणौ᳘ वै स᳘खा भक्षस्त᳘त्प्राणमु᳘पह्वयत ऽउ᳘पहूतᳫँ᳭हेगि᳘ति तच्छ᳘रीरमु᳘पह्वयते तत्स᳘र्व्वामु᳘पह्वयते᳘॥  
## २४
(ते᳘ ऽथ) अ᳘थ प्रतिपद्यते॥  
(त ऽ) इडो᳘पहूतो᳘पहूतेडो᳘पो ऽअस्माँ३ ऽइ᳘डा ह्वयतामिडो᳘पहूते᳘ति तदु᳘पहूतामे᳘वैनामेत᳘त्सतीं᳘ प्रत्य᳘क्षमु᳘पह्वयते या वै सा᳘सीद्गोर्व्वै᳘ सासीच्च᳘तुष्पदी वै गौस्त᳘स्माच्चतुरु᳘पह्वयते॥  
## २५
स वै᳘ चतु᳘रुपह्व᳘यमानः॥  
(नो᳘ ऽ) अ᳘थ ना᳘नेवो᳘पह्वयते᳘ ऽजामितायै जामि᳘ ह कुर्याद्यदिडो᳘पहूतेडो᳘पहूते᳘त्ये᳘वोपह्व᳘येतो᳘पहूतेडे᳘ति व्वेडो᳘पहूते᳘ति त᳘दर्व्वाचीमु᳘पह्वयत ऽउ᳘पहूतेडे᳘ति तत्प᳘राचीमु᳘पो ऽअस्माँ३ ऽइ᳘डाह्वयतामि᳘ति त᳘दात्मा᳘नञ्चै᳘वैत᳘न्नान्तरे᳘त्यन्य᳘थेव च भवतीडो᳘पहूते᳘ति तत्पु᳘नरर्व्वा᳘चीमुपह्वयते त᳘दर्व्वा᳘चीञ्चै᳘वैनामेतत्प᳘राचीञ्चो᳘पह्वयते॥  
## २६
मानवी᳘ घृत᳘पदी᳘ति॥  
म᳘नु᳘र्ह्येतामग्रे᳘ ऽजनयत त᳘स्मादाह मानवी᳘ति घृत᳘पदी᳘ति य᳘दे᳘वास्यै घृतं᳘ पदे᳘ सम᳘तिष्ठत त᳘स्मादाह घृतपदी᳘ति॥  
## २७
उत᳘ मैत्रावरुणी᳘ति॥  
य᳘देव᳘ मित्राव᳘रुणाभ्याᳫं सम᳘गच्छत स᳘ ऽएव᳘ मैत्रावरुणो᳘ न्यङ्गो᳘ ब्रह्मा᳘ देव᳘कृतो᳘पहूते᳘ति᳘ ब्रह्मा᳘ ह्येषां᳘ देव᳘कृतो᳘पहूतो᳘पहूतो दै᳘व्या ऽअध्वर्य᳘व ऽउ᳘पहूता मनु᳘ष्या ऽइ᳘ति तद्दे᳘वांश्चै᳘वैत᳘ध्वर्यू᳘नुपह्व᳘यते ये᳘ च मानुषा᳘ व्वत्सा वै दै᳘व्या ऽअध्वर्यवो᳘ ऽथ य ऽइ᳘तरे ते᳘ मानुषाः॥  
## २८
(०) य᳘ ऽइमं᳘ यज्ञम᳘वान्ये᳘ च यज्ञ᳘पतिं व्वर्द्धानि᳘ति॥  
(त्ये) एते वै᳘ यज्ञ᳘मवन्ति ये᳘ ब्राह्मणाः᳘ शुश्रुवा᳘ᳫँ᳭सो ऽनूचाना᳘ ऽएते᳘ ह्येनं तन्व᳘त ऽएत᳘ ऽएनं जन᳘यन्ति त᳘दु ते᳘भ्यो नि᳘ह्नुते व्वत्सा᳘ ऽउ वै᳘ यज्ञ᳘पतिं व्वर्द्धन्ति य᳘स्य᳘ ह्येते भू᳘यिष्ठा भ᳘वन्ति स हि᳘ यज्ञ᳘पतिर्व्व᳘र्द्धते त᳘स्मादाह ये᳘ च यज्ञ᳘पतिं व्व᳘र्द्धानिति॥  
## २९
(त्यु᳘) उ᳘पहूते द्या᳘वापृथिवी᳘ पूर्व्वजे᳘ ऽऋता᳘वरी देवी᳘ देव᳘पुत्रे ऽइ᳘ति॥ 
त᳘दिमे द्या᳘वापृथिवी ऽउ᳘पह्वयते य᳘योरिदᳫं᳭ स᳘र्व्वमध्यु᳘पहूतो ऽयं य᳘जमान ऽइ᳘ति तद्य᳘जमानमु᳘पह्वयते तद्यद᳘त्र ना᳘म न᳘ गृह्णा᳘ति परो᳘ ऽक्षᳫं ह्यत्राशीर्यदि᳘डायां मानुष᳘ᳫँ᳘ह कुर्याद्यन्ना᳘म गृह्णीया᳘द्व्यृद्धं वै त᳘द्यज्ञ᳘स्य य᳘न्मानुषं ने᳘द्व्यृद्धं यज्ञे᳘ कर᳘वाणी᳘ति त᳘स्मान्न ना᳘म गृह्णाति᳘॥  
## ३०
(त्यु᳘) उ᳘त्तरस्यां देवयज्या᳘यामु᳘पहूत इ᳘ति॥  
त᳘दस्मा ऽएत᳘ज्जीवा᳘तुमेव᳘ परो᳘ ऽक्षमा᳘शास्ते जी᳘वन्हि पू᳘र्व्वमिष्ट्वाथा᳘परं यजते॥  
## ३१
त᳘दस्मा ऽएत᳘त्प्रजा᳘मेव᳘ परो᳘ ऽक्षमा᳘शास्ते॥  
य᳘स्य हि᳘ प्रजा भ᳘वत्यमुं᳘ लोक᳘मात्मनैत्य᳘थास्मिँ᳘ल्लोके᳘ प्रजा᳘ यजते त᳘स्मात्प्रजो᳘त्तरा देवयज्या॥  
## ३२
त᳘दस्मा ऽएत᳘त्पशू᳘नेव᳘ परो᳘ ऽक्षमा᳘शास्ते॥ 
य᳘स्य हि᳘ पश᳘वो भ᳘वन्ति स पू᳘र्व्वमिष्ट्वाथा᳘परं यजते॥  
## ३३
भू᳘यसि हविष्क᳘रण ऽउ᳘पहूत ऽइ᳘ति॥  
त᳘दस्मा ऽएत᳘ज्जीवा᳘तुमेव᳘ परो᳘ ऽक्षमा᳘शास्ते जी᳘वन्हि पू᳘र्व्वमिष्ट्वा᳘थ भू᳘योभूय ऽएव᳘ हवि᳘ष्करो᳘ति॥  
## ३४
त᳘दस्मा ऽएत᳘त्प्रजा᳘मेव᳘ परो᳘ ऽक्षमा᳘शास्ते॥ 
य᳘स्य हि᳘ प्रजा भ᳘वत्ये᳘क ऽआत्म᳘ना भवत्य᳘थोत᳘ द᳘शधा᳘ प्रज᳘या हवि᳘ष्क्रियते त᳘स्मात्प्रजा भू᳘यो हविष्क᳘रणम्॥  
## ३५
त᳘दस्मा ऽएत᳘त्पशू᳘नेव᳘ परो᳘ ऽक्षमा᳘शास्ते॥  
य᳘स्य हि᳘ पश᳘वो भ᳘वन्ति स पू᳘र्व्वमिष्ट्वा᳘थ भू᳘योभूय ऽएव᳘ हवि᳘ष्करोति॥  
## ३६
एषा वा᳘ ऽआशीः᳘॥ 
जी᳘वेयं प्रजा᳘ मे स्याच्छ्रि᳘यं गच्छेयमि᳘ति तद्य᳘त्पशू᳘नाशा᳘स्ते तच्छ्रि᳘यमा᳘शास्ते श्रीर्हि᳘ पश᳘वस्त᳘देता᳘भ्यामे᳘वैतदाशी᳘र्भ्याᳫँ᳭ स᳘र्व्वमाप्तं त᳘स्माद्वा᳘ ऽएते ऽअ᳘त्र द्वे᳘ ऽआशि᳘षौ क्रियेते॥  
## ३७
देवा᳘ म ऽइद᳘ᳫँ᳘ हवि᳘र्जुषन्तामि᳘ति॥  
त᳘स्मिन्नु᳘पहूत ऽइ᳘ति त᳘द्यज्ञ᳘स्यै᳘वैतत्स᳘मृद्धिमा᳘शास्ते यद्धि᳘ देवा᳘ हवि᳘र्जुष᳘न्ते ते᳘न हि᳘ महज्ज᳘यति त᳘स्मादाह जुषन्तामि᳘ति॥ [शतम् ७००]  
## ३८
तां वै प्रा᳘श्नन्त्येव᳘॥  
नाग्नौ᳘ जुह्वति पश᳘वो वा ऽइ᳘डा ने᳘त्पशू᳘नग्नौ᳘ प्रवृण᳘जामे᳘ति त᳘स्मा᳘न्नाग्नौ᳘ जुह्वति॥  
## ३९
प्राणे᳘ष्वेव᳘ हूयते॥  
हो᳘तरि त्वद्य᳘जमाने त्वदध्वर्य्यो᳘ त्वद᳘थ य᳘त्पूर्व्वार्द्धं᳘ पुरोडा᳘शस्य प्रशी᳘र्य पुर᳘स्ताद्ध्रुवा᳘यै निद᳘धाति य᳘जमानो वै᳘ ध्रुवा तद्य᳘जमानस्य प्रा᳘शितं भवत्य᳘थ य᳘त्प्रत्य᳘क्षं न᳘ प्राश्ना᳘ति नेद᳘सᳫं᳘स्थिते यज्ञे᳘ प्राश्नानी᳘त्येत᳘दे᳘वास्य प्रा᳘शितं भवति स᳘र्व्वे प्रा᳘श्नन्ति स᳘र्व्वेषु मे हु᳘तासदि᳘ति प᳘ञ्च प्रा᳘श्नन्ति पश᳘वो वा ऽइ᳘डा पा᳘ङ्क्ता वै᳘ पश᳘वस्त᳘स्मात्प᳘ञ्च प्रा᳘श्नन्ति᳘॥  
## ४०
(न्त्य᳘) अ᳘थ य᳘त्र प्रतिप᳘द्यते॥  
त᳘च्चतुर्द्धा᳘ पुरोडाशं कृत्वा᳘ बर्हिष᳘दं करोति तद᳘त्र पितॄणां भा᳘जनेन च᳘तस्रो वा᳘ ऽअवान्तरदि᳘शो ऽवान्तरदि᳘शो वै᳘ पित᳘रस्त᳘स्माच्चतुर्धा᳘ पुरोडा᳘शं कृत्वा᳘ बर्हिष᳘दं करोति᳘॥  
## ४१
(त्य᳘) अ᳘थ यत्राहो᳘पहूते द्या᳘वापृथिवी ऽइ᳘ति॥  
त᳘दग्नी᳘ध आ᳘दधाति त᳘दग्नीत्प्रा᳘श्नात्यु᳘पहूता पृथिवी᳘ मातो᳘प मां᳘ पृथिवी᳘ माता᳘ ह्वयतामग्निरा᳘ग्नीध्रात्स्वाहो᳘पहूतो द्यौ᳘ष्पितो᳘प मां द्यौ᳘ष्पिता᳘ह्वयतामग्निरा᳘ग्नीध्रात्स्वाहे᳘ति द्यावापृथि᳘व्यो वा᳘ ऽएष यदा᳘ग्नीध्रस्त᳘स्मादेवं प्रा᳘श्नाति᳘॥  
## ४२
(त्य᳘) अ᳘थ य᳘त्राशि᳘षमाशा᳘स्ते॥  
त᳘ज्जपति म᳘यीदमि᳘न्द्र इन्द्रि᳘यं दधात्वस्मान्रा᳘यो मघ᳘वानः सचन्ताम्॥ अस्मा᳘कᳫँ᳭सन्त्वाशि᳘षः सत्या᳘ नः सन्त्वाशि᳘ष ऽइ᳘त्याशि᳘षामे᳘वैष᳘ प्रतिग्रहस्तद्या᳘ ऽएवा᳘त्र ऽर्त्वि᳘जो य᳘जमानायाशि᳘ष ऽआशा᳘सते ता᳘ ऽए᳘वैत᳘त्प्रतिगृ᳘ह्यात्म᳘न्कुरुते᳘॥  
## ४३
(ते᳘ ऽथ) अ᳘थ पवि᳘त्रयोर्मार्जयन्ते॥  
पाकयज्ञिय᳘येव वा᳘ ऽएतदि᳘डयाचारिषुः पवि᳘त्रपूता यद᳘त ऽऊर्द्ध्वम᳘सᳫंस्थितं य᳘ज्ञ᳘स्य त᳘त्तनवामहा ऽइ᳘ति त᳘स्मात्पवि᳘त्रयोर्मार्ज्जयन्ते᳘॥  
## ४४
(न्ते᳘ ऽथ) अ᳘थ ते᳘ पवि᳘त्रे प्रस्तरे᳘ ऽपिसृजति॥  
य᳘जमानो वै᳘ प्रस्तरः᳘ प्राणोदानौ᳘ पवि᳘त्रे य᳘जमाने त᳘त्प्राणोदानौ᳘ दधाति त᳘स्मात्ते᳘ पवि᳘त्रे प्रस्तरे᳘ ऽपिसृजति॥  
