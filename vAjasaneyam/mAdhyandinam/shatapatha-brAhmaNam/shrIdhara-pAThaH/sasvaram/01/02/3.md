+++
title = "३"

+++
## ०१
चतुर्धा विहितो᳘ ह वा ऽअ᳘ग्रे ऽग्नि᳘रास॥  
स यम᳘ग्रे ऽग्नि᳘ᳫँ᳭होत्रा᳘य प्रा᳘वृणत स प्रा᳘धन्वद्यं᳘ द्विती᳘यं प्रा᳘वृणत स᳘ प्रै᳘वाधन्वद्यं᳘ तृती᳘यं प्रा᳘वृणत स᳘ प्रै᳘वाधन्वद᳘थ᳘ यो ऽय᳘मेत᳘र्ह्यग्निः स᳘ भीषा निलिल्ये᳘ सो ऽपः प्र᳘विवेश तं᳘ देवा᳘ ऽअनुवि᳘द्य स᳘हसै᳘वाद्भ्य ऽआ᳘निन्युः᳘ सो᳘ ऽपो ऽभि᳘तिष्ठेवा᳘वष्ठ्यूता स्थ या ऽअ᳘प्रपदनᳫंस्थ या᳘भ्यो वो मा᳘मकामं न᳘यन्ती᳘ति त᳘त ऽआप्त्याः स᳘म्बभूवुस्त्रितो᳘ द्वित᳘ एकतः᳘॥  
## ०२
(स्त) त ऽइ᳘न्द्रेण सह᳘ चेरुः॥  
(र्य᳘) य᳘थेदं᳘ ब्राह्मणो रा᳘जानमनुच᳘रति स य᳘त्र त्रि᳘शीर्षाणं त्वाष्ट्रं व्विश्व᳘रूपं जघा᳘न त᳘स्य हैते᳘ ऽपि व्व᳘ध्यस्य व्विदा᳘ञ्चक्रुः श᳘श्वद्धैनं त्रित᳘ ऽएव᳘ जघानात्य᳘ह तदिन्द्रो᳘ ऽमुच्यत देवो हि सः॥  
## ०३
(स त᳘ ऽ) त᳘ ऽउ हैत᳘ ऽऊचुः॥  
(रु᳘) उ᳘पै᳘वेम ऽए᳘नो गच्छन्तु᳘ ये ऽस्य व्व᳘ध्यस्या᳘वेदिषुरि᳘ति किमि᳘ति यज्ञ᳘ ऽए᳘वैषु मृष्टामि᳘ति त᳘देष्वेत᳘द्यज्ञो᳘ मृष्टे य᳘देभ्यः पात्रीनिर्णे᳘जनमङ्गुलिप्रणे᳘जनं निन᳘यन्ति॥  
## ०४
त᳘ ऽउ हाप्त्या᳘ ऽऊचुः॥  
(र᳘) अ᳘त्येव᳘ व्वय᳘मिद᳘मस्म᳘त्परा᳘ नयामे᳘ति क᳘मभी᳘ति य᳘ ऽए᳘वादक्षिणे᳘न हवि᳘षा य᳘जाता ऽइ᳘ति त᳘स्मा᳘न्नादक्षिणे᳘न हवि᳘षा यजेताप्त्ये᳘षु ह यज्ञो᳘ मृष्ट ऽआप्त्या᳘ ऽउ ह त᳘स्मिन्मृजते᳘ यो ऽदक्षिणे᳘न हवि᳘षा य᳘जते॥  
## ०५
त᳘तो देवाः᳘॥  
(ऽ) एतां᳘ दर्शपूर्णमास᳘योर्द्द᳘क्षिणामकल्पयन्य᳘दन्वाहा᳘र्यं ने᳘ददक्षिण᳘ᳫँ᳘ हविर᳘सदि᳘ति तन्ना᳘ना नि᳘नयति त᳘थैभ्यो᳘ ऽसमदं करोति त᳘दभि᳘तपति त᳘थैषाᳫं शृतं᳘ भवति स नि᳘नयति त्रिता᳘य त्वा द्विता᳘य त्वैकता᳘य त्वे᳘ति पशु᳘र्ह वा᳘ ऽएष आ᳘लभ्यते य᳘त्पुरोडा᳘शः॥  
## ०६
पु᳘रुषᳫँ᳭ ह वै᳘ देवाः॥  
(ऽ) अ᳘ग्रे पशुमा᳘लेभिरे तस्या᳘लब्धस्य मेधो᳘ ऽपचक्राम सो᳘ ऽश्वं प्र᳘विवेश ते᳘ ऽश्वमा᳘लभन्त तस्या᳘लब्धस्य मेधो᳘ ऽपचक्राम स गां प्र᳘विवेश ते गामा᳘लभन्त तस्या᳘लब्धस्य मेधो᳘ ऽपचक्राम सो᳘ ऽविं प्र᳘विवेश ते᳘ ऽविमा᳘लभन्त तस्या᳘लब्धस्य मेधो᳘ ऽपचक्राम᳘ सो ऽजं प्र᳘विवेश᳘ ते ऽजमा᳘लभन्त तस्या᳘लब्धस्य मेधो᳘ ऽपचक्राम॥  
## ०७
स᳘ इमं᳘ पृथिवीं प्र᳘विवेश॥  
तं ख᳘नन्त ऽइवा᳘न्वीषुस्तम᳘न्वविन्दंस्ता᳘विमौ᳘ व्रीहियवौ त᳘स्माद᳘प्येतावेत᳘र्हि ख᳘नन्त इवैवा᳘नुविन्दन्ति स या᳘वद्वीर्यवद्ध वा᳘ ऽअस्यैते स᳘र्व्वे पश᳘व आ᳘लब्धाः स्युस्ता᳘वद्वीर्यवद्धास्य ह᳘वि᳘र्हविरेव᳘ भवति य᳘ एव᳘मेतद्वेदा᳘त्रो सा᳘ सम्पद्य᳘दाहुः पा᳘ङ्क्तः पशुरि᳘ति॥  
## ०८
यदा᳘ पिष्टान्य᳘थ लो᳘मानि भवन्ति॥  
य᳘दा᳘प᳘ ऽआन᳘यत्य᳘थ त्व᳘ग्भवति यदा᳘ संयौत्य᳘थ माᳫँ᳭ सं᳘ भवति सन्तत इव हि स त᳘र्हि भ᳘वति सं᳘ततमिव हि᳘ माᳫँ᳭ सं᳘ यदा᳘ शृतो ऽथा᳘स्थि भवति दारुण᳘ इव हि स त᳘र्हि भ᳘वति दारुण᳘मिव ह्यस्थ्य᳘थ य᳘दुद्वासयिष्य᳘न्नभिघार᳘यति तं᳘ मज्जा᳘नं दधात्ये᳘षो सा᳘ सम्पद्य᳘दाहुः पा᳘ङ्क्तः पशुरि᳘ति॥  
## ०९
स यं पु᳘रुषमा᳘लभन्त॥  
स᳘ किम्पु᳘रुषो ऽभवद्याव᳘श्वं च गां᳘ च तौ᳘ गौर᳘श्च गवय᳘श्चाभवतां यम᳘विमा᳘लभन्त स ऽउ᳘ष्ट्रो ऽभवद्य᳘मजमा᳘लभन्त स᳘ शर᳘भो ऽभवत्त᳘स्मादेते᳘षां पशूनां᳘ नाशित᳘व्यम᳘पक्रान्तमेधा हैते᳘ पश᳘वः॥
