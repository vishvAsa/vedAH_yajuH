+++
title = "४"

+++
## ०१
प्रजा᳘पतिर्ह वै स्वां᳘ दुहित᳘रमभि᳘दध्यौ॥  
दि᳘वं वोष᳘सं वा मिथु᳘न्येनया स्यामि᳘ति ताᳫँ᳭ स᳘म्बभूव॥  
## ०२
तद्वै᳘ देवा᳘नामा᳘ग ऽआस॥  
य᳘ ऽइत्थᳫं स्वां᳘ दुहित᳘रमस्मा᳘कᳫं स्व᳘सारं करोती᳘ति॥  
## ०३
ते᳘ ह देवा᳘ ऊचुः᳘॥  
(र्यो) यो ऽयं᳘ देवः᳘ पशूनामी᳘ष्टे ऽतिसन्धं वा᳘ ऽअयं᳘ चरति य᳘ ऽइत्थᳫं स्वां᳘ दुहित᳘रमस्मा᳘कᳫं स्व᳘सारं करो᳘ति व्वि᳘ध्येममि᳘ति त᳘ᳫँ᳘ रु᳘द्रो ऽभ्याय᳘त्य व्विव्याध त᳘स्य सामि रे᳘तः प्र᳘चस्कन्द तथे᳘न्नूनं त᳘दास॥  
## ०४
त᳘स्मादेतदृ᳘षिणाभ्य᳘नूक्तम्॥  
पिता यत्स्वां᳘ दुहित᳘रमधिष्क᳘न्क्ष्मया रे᳘तः सञ्जग्मानो नि᳘षिञ्चदि᳘ति त᳘दाग्निमारुतमि᳘त्युक्थं त᳘स्मिंस्तद्व्या᳘ख्यायते य᳘था त᳘द्देवा रे᳘तः प्रा᳘जनयँस्ते᳘षां यदा᳘ देवा᳘नां क्रो᳘धोव्यैद᳘थ प्रजा᳘पतिमभिषज्यंस्त᳘स्य त᳘ᳫँ᳘ शल्यं नि᳘रकृन्तन्त्स वै᳘ यज्ञ᳘ ऽएव᳘ प्रजा᳘पतिः॥  
## ०५
(स्ते᳘) ते᳘ होचुः॥  
(रु᳘) उ᳘पजानीत य᳘थेदं᳘ नामुया᳘सत्क᳘नीयो हा᳘हुतेर्य᳘थेदᳫं स्यादि᳘ति॥  
## ०६
ते᳘ होचुः॥  
(र्भ᳘) भ᳘गायैनद्दक्षिणत ऽआ᳘सीनाय प᳘रिहरत तद्भ᳘गः प्रा᳘शिष्यति तद्य᳘थाहुत᳘मेवं᳘ भविष्यती᳘ति तद्भ᳘गाय दक्षिणत ऽआ᳘सीनाय पर्या᳘जह्रुस्तद्भ᳘गो ऽवेक्षा᳘ञ्चक्रे तस्या᳘क्षिणी नि᳘र्द्ददाह तथे᳘न्नूनं त᳘दास त᳘स्मादाहुरन्धो भ᳘ग इ᳘ति॥  
## ०७
ते᳘ होचुः᳘॥  
(र्नो᳘) नो᳘ न्वेवा᳘त्राशमत्पूष्ण᳘ ऽएनत्प᳘रिहरते᳘ति त᳘त्पूष्णे᳘ पर्या᳘जह्रुस्त᳘त्पूषा प्रा᳘श त᳘स्य दतो नि᳘र्जघान तथे᳘न्नूनं त᳘दास त᳘स्मादाहुरद᳘न्तकः पूषे᳘ति त᳘स्माद्यं᳘ पूष्णे᳘ चरुं᳘ कुर्व्व᳘न्ति प्र᳘पिष्टानामेव᳘ कुर्व्वन्ति य᳘थाद᳘न्तकायै᳘वम्॥  
## ०८
(न्ते᳘) ते᳘ होचुः᳘॥  
(र्नो᳘) नो᳘ न्वेवा᳘त्राशमद्बृ᳘हस्प᳘तय ऽएनत्प᳘रिहरते᳘ति तद् बृ᳘हस्प᳘तये पर्या᳘जह्रुः स बृ᳘हस्प᳘तिः सविता᳘रमेव᳘ प्रसवायो᳘पाधावत्सविता वै᳘ देवा᳘नां प्रसवि᳘तेदं᳘ मे प्र᳘सुवे᳘ति त᳘दस्मै सविता᳘ प्रसविता प्रा᳘सुवत्त᳘देनᳫँ᳭ सवितृ᳘प्रसूतं᳘ नाहिनत्त᳘तो ऽर्व्वाची᳘नᳫँ᳭ शान्तं त᳘देत᳘न्निदा᳘नेन य᳘त्प्राशित्रम्॥  
## ०९
(ᳫँ᳭) य᳘त्प्राशित्र᳘मवद्य᳘ति॥  
य᳘देवात्रा᳘विद्धं यज्ञ᳘स्य य᳘द्रुद्रि᳘यं त᳘दे᳘वैतन्नि᳘र्मिमीते᳘ ऽथाप ऽउ᳘पस्पृशति शा᳘न्तिरा᳘पस्त᳘दद्भिः᳘ शमयत्यथे᳘डां पशू᳘न्त्सम᳘वद्यति॥  
## १०
स वै᳘ यावन्मात्र᳘मिवैवा᳘वद्येत्॥  
(त्त᳘) त᳘था शल्यः प्र᳘च्यवते त᳘स्माद्यावन्मात्र᳘मिवैवा᳘वद्येदन्यतर᳘त ऽआ᳘ज्यं कुर्यादध᳘स्ताद्वोप᳘रिष्टाद्वा तथा खद᳘न्निस्स᳘रणवद्भवति त᳘था नि᳘स्रवति त᳘स्मादन्यतर᳘त ऽआ᳘ज्यं कुर्यादध᳘स्ताद्वोप᳘रिष्टाद्वा॥  
## ११
स ऽआ᳘ज्यस्योपस्ती᳘र्य॥  
द्वि᳘र्हवि᳘षोवदाया᳘थोप᳘रिष्टादा᳘ज्यस्याभि᳘घारयति तद्य᳘थैव᳘ यज्ञ᳘स्यावदा᳘नमेव᳘मेव तत्॥  
## १२
(त्त) तन्न पू᳘र्व्वेण प᳘रिहरेत्॥  
(त्पू᳘) पू᳘र्व्वेण है᳘के प᳘रिहरन्ति पुर᳘स्ताद्वै᳘ प्रत्य᳘ञ्चो य᳘जमानं पश᳘व ऽउ᳘पतिष्ठन्ते रुद्रि᳘येण ह पशून्प्र᳘सजेद्यत्पू᳘र्व्वेण परिह᳘रे᳘त्ते ऽस्य गृहाः पश᳘व ऽउपमूर्य᳘माणा ऽईयुस्त᳘स्मादि᳘त्येव᳘ तिर्यक्प्र᳘जिहीत तथा᳘ ह रुद्रि᳘येण पशून्न᳘ प्रस᳘जति तिर्य᳘गे᳘वैनं नि᳘र्मिमीते॥  
## १३
तत्प्र᳘तिगृह्णाति॥  
देव᳘स्य त्वा सवितुः᳘ प्रस᳘वे ऽश्वि᳘नोर्बाहु᳘भ्यां पूष्णो ह᳘स्ताभ्यां प्र᳘तिगृह्णामी᳘ति॥  
## १४
तद्य᳘थै᳘वादो बृ᳘हस्प᳘तिः॥  
सविता᳘रं प्रसवा᳘योपा᳘धावत्सविता वै᳘ देवा᳘नां प्रसवि᳘तेदं᳘ मे प्र᳘सुवे᳘ति त᳘दस्मै सविता᳘ प्रसविता प्रा᳘सुवत्त᳘देनᳫँ᳭ सवितृ᳘प्रसूतं ना᳘हिनदेव᳘मे᳘वैष᳘ ऽएत᳘त्सविता᳘रमेव᳘ प्रसवायो᳘पधावति सविता वै᳘ देवा᳘नां प्रसवि᳘तेदं᳘ मे प्र᳘सुवे᳘ति त᳘दस्मै सविता᳘ प्रसविता प्र᳘सौति त᳘देनᳫँ᳭ सवितृ᳘प्रसूतं न᳘ हिनस्ति॥  
## १५
तत्प्रा᳘श्नाति॥  
(त्य) अग्ने᳘ष्ट्वा᳘स्येन प्रा᳘श्नामी᳘ति न वा᳘ ऽअग्निं कि᳘ञ्चन᳘ हिनस्ति त᳘थो हैनमेतन्न᳘ हिनस्ति॥  
## १६
तन्न᳘ दद्भिः खादेत्॥  
(न्ने᳘) ने᳘न्म ऽइद᳘ᳫं᳘ रुद्रि᳘यं दतो᳘ हिन᳘सदि᳘ति त᳘स्मान्न᳘ दद्भिः᳘ खादेत्॥  
## १७
(द᳘) अ᳘थाप ऽआ᳘चामति॥  
शा᳘न्तिरा᳘पस्त᳘दद्भिः शा᳘न्त्या शमयते᳘ ऽथ परिक्षा᳘ल्य पा᳘त्रम्॥  
## १८
(म᳘) अ᳘थास्मै ब्रह्मभागं᳘ पर्या᳘हरन्ति॥  
ब्रह्मा वै᳘ यज्ञ᳘स्य दक्षिणत᳘ ऽआस्ते ऽभिगोप्ता स᳘ ऽएतं᳘ भागं᳘ प्रतिविदान᳘ ऽआस्ते य᳘त्प्राशित्रं त᳘दस्मै पर्या᳘हार्षुस्तत्प्रा᳘शीद᳘थ य᳘मस्मै ब्रह्मभागं᳘ पर्याह᳘रन्ति ते᳘न भागी स यद᳘त ऽऊर्ध्वम᳘सᳫंस्थितं यज्ञ᳘स्य त᳘दभि᳘गोपायति त᳘स्माद्वा᳘ ऽअस्मै ब्रह्मभागं᳘ पर्या᳘हरन्ति॥  
## १९
स वै᳘ व्वाचंयम᳘ ऽएव᳘ स्याद्॥  
(द्ब्र᳘) ब्र᳘ह्मन्प्र᳘स्थास्यामी᳘त्यैत᳘स्माद्व᳘चसो व्वि᳘वृहन्ति वा᳘ ऽएते᳘ यज्ञं᳘ क्षण्व᳘न्ति ये म᳘ध्ये यज्ञ᳘स्य पाकयज्ञि᳘यये᳘डया च᳘रन्ति ब्रह्मा वा᳘ ऽऋत्वि᳘जां भिष᳘क्तमस्त᳘द्ब्रह्मा स᳘न्दधाति न᳘ ह स᳘न्दध्याद्य᳘द्वावद्य᳘मान ऽआ᳘सीत त᳘स्माद्वाचंयम᳘ ऽएव᳘ स्यात्॥  
## २०
(त्स) स य᳘दि पुरा᳘ मानुषीं व्वा᳘चं व्याह᳘रेत्॥  
(त्त᳘) त᳘त्रो व्वैष्णवीमृ᳘चं वा य᳘जुर्वा जपेद्यज्ञो वै व्वि᳘ष्णुस्त᳘द्यज्ञं पु᳘नरा᳘रभते त᳘स्यो हैषा प्रा᳘यश्चित्तिः॥  
## २१
स यत्रा᳘ह - ब्र᳘ह्मन्प्र᳘स्थास्यामी᳘ति त᳘द्ब्रह्मा᳘ जपत्येतं ते देव सवितर्यज्ञं प्रा᳘हुरि᳘ति त᳘त्सविता᳘रं प्रसवायो᳘पधावति स हि᳘ देवा᳘नां प्रसविता बृ᳘हस्प᳘तये ब्रह्म᳘ण ऽइ᳘ति बृ᳘हस्प᳘तिर्व्वै᳘ देवा᳘नां ब्रह्मा तद्य᳘ ऽएव᳘ देवा᳘नां ब्रह्मा त᳘स्मा ऽए᳘वैतत्प्रा᳘ह त᳘स्मादाह बृ᳘हस्प᳘तये ब्रह्म᳘ण ऽइ᳘ति ते᳘न यज्ञ᳘मव ते᳘न यज्ञ᳘पतिं तेन मा᳘मवे᳘ति नात्र तिरो᳘हितमिवास्ति॥  
## २२
म᳘नो जूति᳘र्जुषतामा᳘ज्यस्ये᳘ति॥  
म᳘नसा वा᳘ इदᳫँ᳭ स᳘र्वमाप्तं तन्म᳘नसै᳘वैतत्स᳘र्व्वमाप्नोति बृ᳘हस्प᳘तिर्यज्ञ᳘मिमं᳘ तनोत्व᳘रिष्टं यज्ञᳫँ᳭ स᳘मिमं᳘ दधात्वि᳘ति यद्वि᳘वृढं तत्स᳘न्दधाति व्वि᳘श्वे देवा᳘स ऽइह᳘ मादयन्तामि᳘ति स᳘र्व्वं वै व्वि᳘श्वे देवाः स᳘र्व्वेणै᳘वैतत्स᳘न्दधाति स य᳘दि काम᳘येत ब्रूयात्प्र᳘तिष्ठे᳘ति य᳘द्यु काम᳘येता᳘पि ना᳘द्रियेत॥  
