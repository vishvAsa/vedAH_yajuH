+++
title = "३"

+++
## ०१
त᳘दु होवाच कहो᳘डः कौ᳘षीतकिः॥  
(र) अन᳘योर्व्वा᳘ ऽअयं द्या᳘वापृथिव्यो र᳘सो ऽस्य र᳘सस्य हुत्वा᳘ देवेभ्यो᳘ ऽथेमम᳘श्नामे᳘ति त᳘स्माद्वा᳘ ऽआग्रयणेष्ट्या᳘ यजत ऽइ᳘ति॥  
## ०२
त᳘दु होवाच या᳘ज्ञवल्क्यः॥  
(ल्क्यो) देवा᳘श्च वा ऽअ᳘सुराश्चोभ᳘ये प्राजापत्याः᳘ पस्पृधिरे ततो᳘ ऽसुरा ऽउभ᳘यीरो᳘षधीर्या᳘श्च मनु᳘ष्या उपजी᳘वन्ति या᳘श्च पश᳘वः कृत्य᳘येव त्वद्विषे᳘णेव त्वत्प्र᳘लिलिपुरु᳘तैवं᳘ चिद्देवा᳘नभि᳘भवेमे᳘ति त᳘तो न मनुष्या ऽआशुर्न᳘ पश᳘व ऽआ᳘लिलिशिरे ता᳘ हेमाः᳘ प्रजा ऽअ᳘नाशकेन नोत्प᳘राबभूवुः॥  
## ०३
(स्त) तद्वै᳘ देवाः᳘ शुश्रुवुः॥  
(र᳘) अ᳘नाशकेन ह वा᳘ ऽइमाः᳘ प्रजाः प᳘राभवन्ती᳘ति ते᳘ होचुर्ह᳘न्तेद᳘मासा᳘मपजि᳘घाᳫँ᳭ सामे᳘ति केने᳘ति यज्ञे᳘नैवे᳘ति यज्ञे᳘न ह स्म वै त᳘द्देवाः᳘ कल्पयन्ते य᳘देषां क᳘ल्प्यमास᳘ ऽर्षयश्च॥  
## ०४
ते᳘ होचुः॥  
क᳘स्य न ऽइदं᳘ भविष्यती᳘ति ते म᳘म ममे᳘त्येव न᳘ सम्पादया᳘ञ्चक्रुस्ते हा᳘सम्पाद्योचुराजि᳘मे᳘वास्मि᳘न्नजामहै स यो᳘ न ऽउज्जेष्य᳘ति त᳘स्य न ऽइदं᳘ भविष्यती᳘ति तथे᳘ति त᳘स्मिन्नाजि᳘माजन्त॥  
## ०५
ता᳘विन्द्राग्नी ऽउ᳘दजयताम्॥  
त᳘स्मादैन्द्राग्नो द्वा᳘दशकपालः पुरोडा᳘शो भवतीन्द्राग्नी᳘ ह्यस्य भागधे᳘यमुद᳘जयतां तौ य᳘त्रेन्द्राग्नी᳘ ऽउज्जिगीवा᳘ᳫँ᳘ सौ तस्थ᳘तुस्तद्वि᳘श्वे देवा᳘ ऽअन्वा᳘जग्मुः॥  
## ०६
क्षत्रं वा᳘ ऽइन्द्राग्नी᳘॥  
व्वि᳘शो व्वि᳘श्वे देवा य᳘त्र वै᳘ क्षत्र᳘मुज्ज᳘यत्यन्वा᳘भक्ता वै त᳘त्र विट्तद्वि᳘श्वान्देवा᳘नन्वा᳘भजतां त᳘स्मादेष᳘ व्वैश्वदेव᳘श्चरु᳘र्भवति॥  
## ०७
तं वै᳘ पुराणा᳘नां कुर्यादि᳘त्याहुः॥  
क्षत्रं वा᳘ ऽइन्द्राग्नी ने᳘त्क्ष᳘त्र᳘मभ्यारोह᳘याणी᳘ति तौ वा᳘ ऽउभा᳘वेव न᳘वानाᳫँ᳭स्यातां यद्धि᳘ पुरोडा᳘श ऽइ᳘तरश्चरुरि᳘तरस्ते᳘नैव᳘ क्षत्रम᳘नभ्यारूढं त᳘स्मादुभा᳘वेव न᳘वानाᳫँ᳭ स्याताम्॥  
## ०८
त᳘ ऽउ ह व्वि᳘श्वेदेवा᳘ ऽऊचुः॥  
(र) अन᳘योर्वा᳘ ऽअयं द्या᳘वापृथिव्यो र᳘सो ह᳘न्तेमे᳘ ऽअस्मि᳘न्नाभ᳘जामे᳘ति ता᳘भ्यामेतं᳘ भाग᳘मकल्पयन्नेतं᳘ द्यावापृथि᳘व्यमे᳘ककपालं पुरोडाशं त᳘स्माद्द्यावापृथि᳘व्य ऽए᳘ककपालः पुरोडा᳘शो भवति त᳘स्येय᳘मेव᳘ कपा᳘लमे᳘केव᳘ हीयं त᳘स्मादे᳘ककपालो भवति॥  
## ०९
त᳘स्य परिचक्षा᳘॥  
य᳘स्यै वै क᳘स्यै च देव᳘तायै हवि᳘र्गृह्य᳘ते सर्व᳘त्रैव᳘ स्विष्टकृ᳘दन्वा᳘भक्तो᳘ ऽथैतᳫँ᳭ स᳘र्व्वमेव᳘ जुहोति न᳘ स्विष्टकृते᳘ ऽवद्यति सा᳘ परिचक्षो᳘तो हुतः᳘ पर्या᳘वर्तते॥  
## १०
त᳘दाहुः॥  
पर्या᳘भूद्वा᳘ ऽअयमे᳘ककपालो मोहिष्य᳘ति राष्ट्रमि᳘ति᳘ नास्य सा᳘ परिच᳘क्षा ऽऽहवनी᳘यो वा आ᳘हुतीनाम् प्रतिष्ठा स य᳘दाहवनी᳘यम् प्राप्या᳘पि दश कृ᳘त्वः पर्याव᳘र्तेत न तदा᳘द्रियेत यदि᳘ त्वन्ये व्व᳘दन्ति कस्त᳘त्सन्धमुपेयात्त᳘स्मादा᳘ज्यस्यैव᳘ यजेदा᳘ज्यᳫँ᳭ ह वा᳘ ऽअन᳘योर्द्या᳘वापृथिव्योः᳘ प्रत्य᳘क्षᳫँ᳭ र᳘सस्त᳘त्प्रत्य᳘क्षमे᳘वैने ऽएतत्स्वे᳘न र᳘सेन मे᳘धेन प्रीणाति त᳘स्मादा᳘ज्यस्यैव᳘ यजेत्॥  
## ११
(दे) एते᳘न वै᳘ देवाः᳘॥  
(०) यज्ञे᳘ने᳘ष्ट्वोभ᳘यीनामो᳘षधीनां या᳘श्च मनु᳘ष्या ऽउपजी᳘वन्ति या᳘श्च पश᳘वः कृत्या᳘मिव त्वद्विष᳘मिव त्वद᳘पजघ्नुस्त᳘त ऽआ᳘श्नन्मनु᳘ष्या ऽआ᳘लि᳘शन्त पशवः॥  
## १२
(वो᳘ ऽथ) अ᳘थ य᳘देष᳘ ऽएते᳘न य᳘जते॥  
तन्ना᳘ह᳘ न्वे᳘वैत᳘स्य त᳘था क᳘श्चन᳘ कृत्य᳘येव त्वद्विषे᳘णेव त्वत्प्रलिम्पती᳘ति देवा᳘ ऽअकुर्वन्नि᳘ति᳘ त्वे᳘वैष᳘ ऽएत᳘त्करोति य᳘मु चैव᳘ देवा᳘ भागम᳘कल्पयन्त त᳘मु चै᳘वैभ्य ऽएष᳘ ऽएत᳘द्भागं᳘ करोतीमा᳘ ऽउ चै᳘वैत᳘दुभ᳘यीरो᳘षधीर्या᳘श्च मनु᳘ष्या उपजी᳘वन्ति या᳘श्च पश᳘वस्ता᳘ ऽअनमीवा᳘ अकिल्विषाः᳘ कुरुते ता᳘ ऽअस्यानमीवा᳘ ऽअकिल्विषा᳘ ऽइ᳘माः᳘ प्रजा ऽउ᳘पजीवन्ति त᳘स्माद्वा᳘ ऽएष᳘ ऽएते᳘न यजते॥  
## १३
त᳘स्य प्रथमजो गौर्द᳘क्षिणा॥  
(णा ऽग्र्य᳘) अग्र्य᳘मिव᳘ हीदᳫँ᳭ स य᳘दीजानः स्या᳘द्दर्शपूर्णमासा᳘भ्यां वा य᳘जेताथैते᳘न यजेत य᳘द्यु ऽअ᳘नीजानः स्या᳘च्चातुष्प्राश्य᳘मे᳘वैत᳘मोद᳘नमन्वाहार्यप᳘चने पचेयुस्तं᳘ ब्राह्मणा᳘ ऽअश्नीयुः॥  
## १४
(र्द्व) द्वया वै᳘ देवा᳘ देवाः॥  
(ऽ) अ᳘हैव देवा ऽअ᳘थ ये᳘ ब्राह्मणाः᳘ शुश्रुवा᳘ᳫँ᳘ सो ऽनूचानास्ते᳘ मनुष्यदेवास्तद्य᳘था व्वषट्कृत᳘ᳫँ᳘ हुत᳘मेव᳘मस्यैत᳘द्भवति त᳘त्रो य᳘च्छक्नुयात्त᳘द्दद्या᳘न्नादक्षिण᳘ᳫँ᳘ हविः᳘ स्यादि᳘ति ह्याहु᳘र्नाग्निहोत्रे᳘ जुहुयात्सम᳘दᳫँ᳭ ह कुर्याद्य᳘दग्निहोत्रे᳘ जुहुया᳘दन्यद्वा᳘ ऽआग्रयण᳘मन्य᳘दग्निहोत्रं त᳘स्मा᳘न्नाग्निहोत्रे᳘ जुहुयात्॥  
