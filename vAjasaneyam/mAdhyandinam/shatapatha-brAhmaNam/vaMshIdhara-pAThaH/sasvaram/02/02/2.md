+++
title = "२"

+++
## ०१
घ्न᳘न्ति वा᳘ ऽएत᳘द्यज्ञ᳘म्॥  
य᳘देनं तन्व᳘ते य᳘न्न्वेव रा᳘जानमभिषुण्व᳘न्ति तत्तं᳘ घ्नन्ति य᳘त्पशुᳫँ᳘सञ्ज्ञप᳘यन्ति व्वि᳘शा᳘सति᳘ तत्तं᳘ घ्नन्त्युलूखलमुसला᳘भ्यां दृषदुपला᳘भ्याᳫंहविर्यज्ञं᳘ घ्नन्ति॥  
## ०२
स᳘ ऽएष᳘ यज्ञो᳘ हतो न᳘ ददक्षे॥  
तं᳘ देवा द᳘क्षिणाभिरदक्षयंस्तद्य᳘देनं द᳘क्षिणाभिर᳘दक्षयंस्त᳘स्माद्द᳘क्षिणा ना᳘म तद्य᳘देवा᳘त्र यज्ञ᳘स्य हत᳘स्य व्य᳘थते त᳘देवास्यैतद्द᳘क्षिणाभिर्दक्षयत्य᳘थ स᳘मृद्ध एव᳘ यज्ञो᳘ भवति त᳘स्माद्द᳘क्षिणा ददाति॥  
## ०३
ता वै ष᳘ड् दद्यात्॥  
(त्ष) षड् वा᳘ ऽऋत᳘वः संव्वत्सर᳘स्य संव्वत्सरो᳘ यज्ञः᳘ प्रजा᳘पतिः स या᳘वानेव᳘ यज्ञो या᳘वत्यस्य मा᳘त्रा ता᳘वतीभिर्दक्षयति॥  
## ०४
द्वा᳘दश दद्यात्॥  
(द्द्वा᳘) द्वा᳘दश वै मा᳘साः संव्वत्सर᳘स्य संव्वत्सरो᳘ यज्ञ प्रजा᳘पतिः स या᳘वानेव᳘ यज्ञो या᳘वत्यस्य मा᳘त्रा ता᳘वतीभिर्दक्षयति॥  
## ०५
च᳘तुर्विᳫँ᳭शतिं दद्यात्॥  
(च्च᳘) च᳘तुर्व्विᳫँ᳭ शतिर्व्वै संव्वत्सर᳘स्यार्द्धमासाः᳘ संव्वत्सरो᳘ यज्ञः᳘ प्रजा᳘पतिः स या᳘वानेव᳘ यज्ञो या᳘वत्यस्य मा᳘त्रा ता᳘वतीभिर्दक्षयत्येषा मा᳘त्रा द᳘क्षिणानां दद्या᳘त्त्वेव᳘ यथाश्रद्धं भूयसीस्तद्यद्द᳘क्षिणा द᳘दाति॥  
## ०६
द्व᳘या व्वै᳘ देवा᳘ देवाः॥  
(ऽ) अ᳘हैव᳘ देवा ऽअ᳘थ ये᳘ ब्राह्मणाः᳘ श्रुश्रुवा᳘ᳫँ᳘सो ऽनूचानास्ते᳘ मनुष्यदेवास्ते᳘षां द्वेधा व्विभक्त᳘ एव᳘ यज्ञ आ᳘हुतय एव᳘ देवा᳘नां द᳘क्षिणा मनुष्यदेवानां ब्राह्मणा᳘नाᳫं शुश्रुवु᳘षामनूचाना᳘नामा᳘हुतिभिरेव᳘ देवा᳘न्प्रीणा᳘ति द᳘क्षिणाभिर्मनुष्यदेवा᳘न्ब्राह्मणा᳘ञ्छुश्रुवु᳘षो ऽनूचानांस्त᳘ ऽएनमुभ᳘ये देवाः᳘ प्रीताः᳘ सुधा᳘यां दधति॥  
## ०७
तद्य᳘था यो᳘नौ रे᳘तो दध्या᳘त्॥  
(दे) एव᳘मे᳘वैत᳘दृत्वि᳘जो य᳘जमानं लोके᳘ दधति तद्य᳘देभ्य ऽएतद्द᳘दाति ये᳘ मेद᳘ᳫँ᳭ सम्प्रा᳘पिपन्नि᳘ति नु द᳘क्षिणानाम्॥  
## ०८
देवा᳘श्च वा ऽअ᳘सुराश्च॥  
(श्चो) उभ᳘ये प्राजापत्याः᳘ पस्पृधिरे त᳘ ऽउभ᳘य ऽएवानात्मा᳘न आसुर्म᳘र्त्त्या᳘ ह्यासु᳘रनात्मा हि म᳘र्त्यस्ते᳘षूभ᳘येषु म᳘र्त्येष्वग्निरे᳘वामृ᳘त आस त᳘ᳫँ᳭ ह स्मोभ᳘ये ऽमृ᳘तमु᳘पजीवन्ति स य᳘ᳫँ᳭ ह स्मैषां घ्न᳘न्ति त᳘द्धस्म वै स᳘ भवति॥  
## ०९
त᳘तो देवाः॥  
(स्त᳘) त᳘नीयाᳫंस इ᳘व प᳘रिशिशिषिरे ते᳘ ऽर्च्चन्तः॥ श्रा᳘म्यन्तश्चेरुरुता᳘सुरान्त्सप᳘त्नान्म᳘र्त्यानभि᳘भवेमे᳘ति त᳘ ऽएत᳘दमृ᳘तमग्न्याधे᳘यं ददृशुः॥  
## १०
(स्ते᳘) ते᳘ होचुः॥  
(र्ह᳘) ह᳘न्तेद᳘ममृ᳘तमन्त᳘रात्म᳘न्नाद᳘धामहै त᳘ ऽइद᳘ममृ᳘तमन्त᳘रात्म᳘न्नाधा᳘यामृ᳘ता भू᳘त्वा ऽस्तर्य्या᳘ भूत्वा स्त᳘र्य्यान्त्सप᳘त्नान्म᳘र्त्यानभि᳘भविष्याम इ᳘ति॥  
## ११
ते᳘ होचुः॥  
(रु) उभ᳘येषु वै नो ऽय᳘मग्निः प्र᳘ त्वेवा᳘सुरेभ्यो ब्रवामे᳘ति॥  
## १२
ते᳘ होचुः॥  
(रा) आ वै᳘ व्वय᳘मग्नी᳘ धास्यामहे᳘ ऽथ यूयं किं᳘ करिष्यथे᳘ति॥  
## १३
ते᳘ होचुः॥  
(र᳘) अ᳘थैनं व्वयं न्येव᳘ धास्यामहे᳘ ऽत्र तृ᳘णानि दहा᳘त्र दा᳘रूणि दहात्रौदनं᳘ पचा᳘त्र माᳫँ᳭सं᳘ प᳘चेति स यं तम᳘सुरा न्य᳘दधत ते᳘नाने᳘न मनु᳘ष्या भुञ्जते॥  
## १४
(ते᳘ ऽथै) अ᳘थैनं देवाः᳘॥  
(ऽ) अन्त᳘रात्मन्ना᳘दधत त᳘ ऽइम᳘ममृ᳘तमन्त᳘रात्म᳘न्नाधा᳘यामृ᳘ता भू᳘त्वा ऽस्तर्य्या᳘ भूत्वा स्त᳘र्य्यान्त्सप᳘त्नान्म᳘र्त्यानभ्यभवंस्त᳘थो ऽएवैष᳘ एत᳘दमृ᳘तमन्त᳘रात्मन्ना᳘धत्ते नामृतत्व᳘स्या᳘शास्ति स᳘र्व्वमा᳘युरेत्यस्तर्य्यो᳘ हैव᳘ भवति न᳘ हैनᳫँ᳭ सपत्नस्तु᳘स्तूर्षमाणश्चन᳘ स्तृणुते त᳘स्माद्यदा᳘हिताग्निश्चा᳘नाहिताग्निश्च स्प᳘र्द्धेते ऽआ᳘हिताग्निरे᳘वाभि᳘भवत्यस्तर्य्यो हि ख᳘लु स त᳘र्हि भ᳘वत्यमृ᳘तः॥  
## १५
(स्त) तद्य᳘त्रैनमदो म᳘न्थन्ति॥  
त᳘ज्जात᳘मभि प्राणिति प्राणो वा᳘ ऽअग्निर्जात᳘मे᳘वैनमेतत्स᳘न्तं जनयति स पु᳘नर᳘पानिति त᳘देनमन्त᳘रात्मन्ना᳘धत्ते सो ऽस्यै᳘षो ऽन्त᳘रात्म᳘न्नग्निरा᳘हितो भवति॥  
## १६
त᳘मुद्दी᳘प्य स᳘मिन्धे॥  
(न्ध ऽ) इह᳘ यक्ष्य ऽइह᳘ सुकृतं᳘ करिष्यामी᳘त्येवैनमेतत्समिन्धे यो ऽस्यै᳘षो ऽन्तरात्म᳘न्नग्निरा᳘हितो भ᳘वति॥  
## १७
अ᳘न्तरेणागा᳘द्व्यवृतदि᳘ति॥  
न᳘ ह वा᳘ ऽअस्यैतं क᳘श्चना᳘न्तरेणैति या᳘वज्जी᳘वति᳘ यो ऽस्यै᳘षो ऽन्त᳘रात्म᳘न्नग्निरा᳘हितो भ᳘वति त᳘स्मादु त᳘न्नाद्रियेत य᳘दनुग᳘च्छेन्न᳘ ह वा᳘ ऽअस्यैषो᳘ ऽनुगच्छति या᳘वज्जी᳘वति यो ऽस्यै᳘षो ऽन्त᳘रात्म᳘न्नग्निरा᳘हितो भवति॥  
## १८
ते वा᳘ ऽएते᳘ प्राणा᳘ ऽएव य᳘दग्न᳘यः॥  
प्राणोदाना᳘वे᳘वाहवनी᳘यश्च गा᳘र्हपत्यश्च व्या᳘नो ऽन्वाहार्य्यप᳘चनः॥  
## १९
त᳘स्य वा᳘ ऽएत᳘स्याग्न्याधे᳘यस्य॥  
सत्य᳘मे᳘वोपचारः स यः᳘ सत्यं व्व᳘दति य᳘था ऽग्निᳫँ᳭स᳘मिद्धं तं᳘ घृतेनाभिषिञ्चे᳘देव᳘ᳫँ᳭ हैनᳫँ᳭स उ᳘द्दीपयति त᳘स्य भू᳘योभूय एव ते᳘जो भ᳘वति श्वः᳘श्वः᳘ श्रे᳘यान्भवत्यथ यो᳘ ऽनृतं व्व᳘दति य᳘था ऽग्निᳫँ᳭ स᳘मिद्धं त᳘मुदके᳘नाभिषिञ्चे᳘देव᳘ᳫँ᳘ हैनᳫँ᳭ स᳘ जासयति त᳘स्य क᳘नीयः कनीय एव ते᳘जो भ᳘वति श्वः᳘श्वः पा᳘पीयान्भवति त᳘स्मादु सत्य᳘मेव᳘ व्वदेत्॥  
## २०
(त्त᳘) त᳘दु हा᳘प्यरुणमौ᳘पवेशिं ज्ञात᳘य ऽऊचुः॥  
स्थ᳘विरो वा᳘ ऽअस्यग्नी ऽआ᳘धत्स्वे᳘ति स᳘ होवाच ते᳘ मैत᳘द्ब्रूथ व्वाचंयम᳘ ऽएवैधि न वा ऽआ᳘हिताग्निना᳘ ऽनृतं व्वदित᳘व्यं न व᳘दञ्जा᳘तु ना᳘नृतं व्वदेत्ता᳘वत्सत्य᳘मेवोपचार ऽइ᳘ति॥  
