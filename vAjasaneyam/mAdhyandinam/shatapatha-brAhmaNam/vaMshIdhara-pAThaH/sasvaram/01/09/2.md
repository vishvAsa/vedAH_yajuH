+++
title = "२"

+++
## ०१
ते वै प᳘त्नीः संयाजयिष्य᳘न्तः प्रतिप᳘रायन्ति॥  
जुहूं᳘ च स्रुवं᳘ चाध्वर्यु᳘रादत्ते᳘ व्वेदᳫँ᳭हो᳘ताज्यविला᳘पनीमग्नीत्॥  
## ०२
(त्त) तद्धै᳘केषामध्वर्युः᳘॥  
पू᳘र्व्वेणाहवनी᳘यं प᳘र्येति त᳘दु त᳘था न᳘ कुर्याद्बहिर्द्धा ह यज्ञा᳘त्स्याद्यत्ते᳘नेया᳘त्॥  
## ०३
(ज्ज) जघ᳘नेनो हैव प᳘त्नीम्॥  
(मे᳘) ए᳘केषामध्वर्यु᳘रेति᳘ नो ऽएव त᳘था कुर्यात्पूर्व्वार्द्धो वै᳘ यज्ञ᳘स्याध्वर्यु᳘र्जघनार्द्धः प᳘त्नी य᳘था भसत्तः शि᳘रः प्रतिदध्या᳘देवं त᳘द्बहिर्द्धा᳘ हैव᳘ यज्ञा᳘त्स्याद्यत्ते᳘नेयात्॥  
## ०४
(द᳘) अ᳘न्तरेणो हैव प᳘त्नीम्॥  
(मे᳘) ए᳘केषामध्वर्यु᳘रेति᳘ नो ऽएव त᳘था कुर्यादन्त᳘रियाद्ध यज्ञात्प᳘त्नीं यत्ते᳘नेयात्त᳘स्मादु पू᳘र्व्वेणैव गा᳘र्हपत्यम᳘न्तरेणाहवनी᳘यञ्चैति त᳘था ह न᳘ बहिर्द्धा᳘ यज्ञाद्भ᳘वति य᳘थो ऽए᳘वादः᳘ प्रच᳘रन्न᳘न्तरेण सञ्च᳘रति स᳘ ऽउ ए᳘वास्यैष स᳘ञ्चरो᳘ भवति॥  
## ०५
(त्य᳘) अ᳘थ प᳘त्नीः सं᳘याजयन्ति॥  
यज्ञाद्वै᳘ प्रजाः प्र᳘जायन्ते यज्ञा᳘त्प्रजा᳘यमाना मिथुनात्प्र᳘जायन्ते मिथुना᳘त्प्रजा᳘यमाना ऽअन्ततो᳘ यज्ञ᳘स्य प्र᳘जायन्ते त᳘देना ऽएत᳘दन्ततो᳘ यज्ञ᳘स्य मिथुना᳘त्प्रज᳘ननात्प्र᳘जनयति त᳘स्मान्मिथुना᳘त्प्रज᳘ननादन्ततो᳘ यज्ञ᳘स्येमाः᳘ प्रजाः प्र᳘जायन्ते त᳘स्मात्प᳘त्नीः सं᳘याजयन्ति॥  
## ०६
च᳘तस्रो देव᳘ता यजति॥  
च᳘तस्रो वै᳘ मिथुनं᳘ द्वन्द्वं वै᳘ मिथुनं द्वे᳘ द्वे हि ख᳘लु भ᳘वतो मिथुन᳘मे᳘वैत᳘त्प्रज᳘ननं क्रियते त᳘स्माच्च᳘तस्रो देव᳘ता यजति॥  
## ०७
ता वा ऽआ᳘ज्यहविषो भवन्ति॥  
रे᳘तो वा ऽआ᳘ज्यᳫँ᳭रे᳘त ऽए᳘वैत᳘त्सिञ्चति त᳘स्मादा᳘ज्यहविषो भवन्ति॥  
## ०८
ते᳘नोपाᳫंशु᳘ चरन्ति॥  
तिर᳘ ऽइव वै᳘ मिथुने᳘न चर्यते तिर᳘ ऽइवैतद्य᳘दुपाᳫंशु त᳘स्मादुपाᳫंशु᳘ चरन्ति॥  
## ०९
(न्त्य᳘) अ᳘थ सो᳘मं यजति॥  
रे᳘तो वै सो᳘मो रे᳘त ऽए᳘वैत᳘त्सिञ्चति त᳘स्मात्सो᳘मं यजति॥  
## १०
(त्य᳘) अ᳘थ त्व᳘ष्टारं यजति॥  
त्वष्टा वै᳘ सिक्तᳫँ᳭ रे᳘तो व्वि᳘करोति त᳘देष᳘ ऽएवैत᳘त्सिक्तᳫँ᳭रेतो व्वि᳘करोति त᳘स्मात्त्व᳘ष्टारं यजति॥  
## ११
(त्य᳘) अ᳘थ देवा᳘नां प᳘त्नीर्यजति॥  
प᳘त्नीषु वै यो᳘नौ रे᳘तः प्र᳘तिष्ठितं तत्त᳘तः प्र᳘जायते तत्प᳘त्नीष्वे᳘वैतद्यो᳘नौ रे᳘तः सिक्तं प्र᳘तिष्ठापयति तत्त᳘तः प्र᳘जायते त᳘स्माद्देवा᳘नां प᳘त्नीर्यजति॥  
## १२
स य᳘त्र देवा᳘नां प᳘त्नीर्य᳘जति॥  
त᳘त्पुर᳘स्तात्तिरः᳘ करोत्यु᳘प ह वै ता᳘वद्देव᳘ता ऽआसते या᳘वन्न᳘ समिष्टयजुर्जु᳘ह्वतीदं नु᳘ नो जुह्वत्वि᳘ति ता᳘भ्य ऽए᳘वैत᳘त्तिरः᳘ करोति त᳘स्मादिमा᳘ मानुष्यः᳘ स्त्रि᳘यस्तिर᳘ ऽइवैव᳘ पुᳫँ᳭सो᳘ जिघत्सन्ति या᳘ ऽइव तु ता᳘ ऽइवे᳘ति ह स्माह या᳘ज्ञवल्क्यः᳘॥  
## १३
(ल्क्यो᳘ ऽथा) अ᳘थाग्निं᳘ गृह᳘पतिं यजति॥  
(त्य) अयं वा᳘ ऽअग्नि᳘र्लोक᳘ ऽइम᳘मे᳘वैत᳘ल्लोक᳘मिमाः᳘ प्रजा᳘ ऽअभिप्र᳘जनयति ता᳘ ऽइमं᳘ लोक᳘मिमाः᳘ प्रजा᳘ ऽअभिप्र᳘जायन्ते त᳘स्मादग्निं᳘ गृह᳘पतिं यजति॥  
## १४
तदि᳘डान्तं भवति॥  
न ह्य᳘त्र परिध᳘यो भ᳘वन्ति न᳘ प्रस्तरो य᳘त्र वा᳘ ऽअदः᳘ प्रस्तरे᳘ण य᳘जमानᳫं स्वगाकरो᳘ति प᳘तिं वा ऽअ᳘नुजाया त᳘दे᳘वास्या᳘पि प᳘त्नी स्वगा᳘कृता भवतीयसित᳘ᳫँ᳘ह कुर्याद्य᳘त्प्रस्तर᳘स्य रूपं᳘ कुर्यात्त᳘स्मादि᳘डान्तमेव᳘ स्यादु᳘तो प्रस्तर᳘स्यैव᳘ रूपं᳘ क्रियते॥  
## १५
स य᳘दि प्रस्तर᳘स्य रूपं᳘ कुर्याद्॥  
(द्यु᳘) य᳘थै᳘वादः᳘ प्रस्तरे᳘ण य᳘जमानᳫं स्वगाकरो᳘त्येव᳘मे᳘वैतत्प᳘त्नीᳫं स्वगा᳘करोति॥  
## १६
स यदि प्रस्तर᳘स्य रूपं᳘ कुर्या᳘त्॥  
(द्वे) वेदस्यै᳘कं तृ᳘णमाच्छिद्या᳘ग्रं जुह्वा᳘मन᳘क्ति म᳘ध्यᳫं स्रुवे बु᳘ध्नᳫं स्थाल्याम्॥  
## १७
(म᳘) अ᳘थाग्नीदाहानुप्र᳘हरे᳘ति॥  
तूष्णी᳘मेवा᳘नुप्रत्दृत्य चक्षुष्पा᳘ ऽअग्ने ऽसि च᳘क्षुर्मे पाही᳘त्यात्मा᳘नमु᳘पस्पृशति त᳘नो ऽअ᳘प्यात्मा᳘नं᳘ नानुप्र᳘वृणक्ति᳘॥  
## १८
(क्त्य᳘) अ᳘थाह सं᳘वदस्वेति॥  
(त्य᳘) अ᳘गानग्नीद᳘गञ्छ्राव᳘य श्रौ᳘षट् स्वगा दै᳘व्या हो᳘तृभ्यः स्वस्तिर्मा᳘नुषेभ्यः शंयो᳘र्ब्रूहीति॥  
## १९
(त्य᳘) अ᳘थ जुहूं᳘ च स्रुव᳘ञ्च सम्प्र᳘गृह्णाति॥  
(त्य) अदो᳘ हैवा᳘हुतिं करो᳘ति य᳘दनक्त्या᳘हुतिर्भूत्वा᳘ देवलोकं᳘ गच्छादि᳘ति त᳘स्माज्जुहू᳘ञ्च स्रुव᳘ञ्च सम्प्र᳘गृह्णाति॥  
## २०
स वा᳘ ऽअग्न᳘ये सम्प्र᳘गृह्णाति॥  
(त्य᳘) अ᳘ग्ने ऽदब्धायो ऽशीतमे᳘त्यमृ᳘तो ह्यग्निस्त᳘स्मादाहादब्धायवित्य᳘शीतमेत्य᳘शिष्ठो᳘ ह्यग्निस्त᳘स्मादाहाशीतमे᳘ति पाहि᳘ मा दिद्योः᳘ पाहि प्र᳘सित्यै पाहि दु᳘रिष्ट्यै पाहि᳘ दुरद्मन्या ऽइ᳘ति स᳘र्व्वाभ्यो मा᳘र्त्तिभ्यो गोपाये᳘त्ये᳘वैत᳘दाहाविषं᳘ नः पितुं᳘ कृण्वित्य᳘न्नं वै᳘ पितु᳘रनमीवं᳘ न ऽइद᳘मकिल्विषम᳘न्नं कुर्व्वि᳘त्येवैत᳘दाह सुष᳘दा यो᳘नावि᳘त्यात्मन्येत᳘दाह स्वा᳘हा वाडि᳘ति तद्य᳘था व्व᳘षट्कृतᳫँ᳭ हुत᳘मेव᳘मस्यैत᳘द्भवति᳘॥  
## २१
(त्य᳘) अ᳘थ व्वेदं प᳘त्नी व्वि᳘स्रᳫँ᳭सयति॥  
यो᳘षा वै व्वे᳘दिर्व्वृ᳘षा व्वेदो᳘ मिथुना᳘य वै᳘ व्वेदः᳘ क्रियते᳘ ऽथ य᳘देनेन यज्ञ᳘ ऽउपाल᳘भते मिथुन᳘मे᳘वैत᳘त्प्रज᳘ननं क्रियते᳘॥  
## २२
(ते᳘ ऽथ) अ᳘थ यत्प᳘त्नी व्विस्रᳫंस᳘यति॥  
यो᳘षा वै प᳘त्नी वृ᳘षा व्वेदो᳘ मिथुन᳘मे᳘वैत᳘त्प्रज᳘ननं क्रियते त᳘स्माद्वेदं प᳘त्नी व्वि᳘स्रᳫँ᳭सयति॥  
## २३
सा व्वि᳘स्रᳫं᳭सयति॥  
व्वे᳘दो ऽसि ये᳘न त्वं᳘ देव व्वेद देवे᳘भ्यो व्वेदो᳘ ऽभवस्ते᳘न म᳘ह्यं व्वेदो᳘ भूया ऽइ᳘ति य᳘दि य᳘जुषा चि᳘कीर्षेदेते᳘नैव᳘ कुर्यात्॥  
## २४
(त्त) तमा वे᳘देः स᳘ᳫं᳘स्तृणाति॥  
यो᳘षा वै व्वे᳘दिर्वृषा व्वेदः᳘ पश्चाद्वै᳘ परी᳘त्य व्वृ᳘षा यो᳘षाम᳘धिद्रवति पश्चा᳘दे᳘वैनामेत᳘त्परी᳘त्य व्वृ᳘ष्णा व्वेदेना᳘धिद्रावयति त᳘स्मादा व्वे᳘देः स᳘ᳫं᳘स्तृणाति॥  
## २५
(त्य᳘) अ᳘थ समिष्टयजु᳘र्जुहोति॥  
प्रा᳘ङ्मे यज्ञो᳘ ऽनुस᳘न्तिष्ठाता ऽइत्य᳘थ य᳘द्धुत्वा᳘ समिष्टयजुः प᳘त्नीः संयाज᳘येत्प्रत्य᳘ङ्ङु है᳘वास्यैष᳘ यज्ञः स᳘न्तिष्ठेत त᳘स्माद्वा᳘ ऽएत᳘र्हि समिष्टयजु᳘र्जुहोति प्रा᳘ङ्मे य᳘ज्ञो ऽनुस᳘न्तिष्ठाता ऽइति᳘॥  
## २६
(त्य᳘) अ᳘थ य᳘स्मात्समिष्टयजुर्न्ना᳘म॥  
या वा᳘ ऽएते᳘न यज्ञे᳘न देव᳘ता ह्व᳘यति या᳘भ्य एष᳘ यज्ञ᳘स्ताय᳘ते स᳘र्व्वा वै तत्ताः स᳘मिष्टा भवन्ति तद्यत्ता᳘सु स᳘र्व्वासु स᳘मिष्टास्व᳘थैत᳘ज्जुहोति त᳘स्मात्समिष्टयजुर्नाम᳘॥  
## २७
(मा᳘) अ᳘थ य᳘स्मात्समिष्टयजु᳘र्जुहो᳘ति॥  
या वा᳘ ऽएते᳘न यज्ञे᳘न देव᳘ता ह्व᳘यति या᳘भ्य एष᳘ यज्ञ᳘स्ताय᳘त ऽउ᳘प ह वै ता᳘ ऽआसते या᳘वन्न᳘ समिष्टयजुर्जु᳘ह्वतीदं नु᳘ नो जुह्वत्वि᳘ति ता᳘ ऽए᳘वैत᳘द्यथायथं व्य᳘वसृजति य᳘त्रयत्रासां च᳘रणं तद᳘नु यज्ञं वा᳘ ऽएत᳘दजीजनत य᳘देनम᳘तत तं᳘ जनयित्वा य᳘त्रास्य प्र᳘तिष्ठा त᳘त्प्र᳘तिष्ठापयति तस्मात्समिष्टयजु᳘र्जुहोति॥  
## २८
स᳘ जुहोति॥  
दे᳘वा गातुवि᳘द ऽइ᳘ति गातुवि᳘दो हि᳘ देवा᳘ गातुं᳘ व्वित्त्वेति यज्ञं᳘ व्वित्त्वे᳘त्ये᳘वैत᳘दाह गातु᳘मिते᳘ति त᳘देते᳘न यथायथं व्य᳘वसृजति म᳘नसस्पत ऽइमं᳘ देवयज्ञᳫं स्वा᳘हा व्वा᳘ते धा ऽइ᳘त्ययं वै᳘ यज्ञो᳘ यो ऽयं प᳘वते त᳘दिमं᳘ यज्ञ᳘ᳫं᳘ सम्भृ᳘त्यैत᳘स्मिन्यज्ञे प्र᳘तिष्ठापयति यज्ञे᳘न यज्ञᳫँ᳭स᳘न्दधाति त᳘स्मादाह स्वा᳘हा वा᳘ते धा ऽइति᳘॥  
## २९
(त्य᳘) अ᳘थ बर्हि᳘र्जुहोति॥  
(त्य) अयं वै᳘ लोको᳘ बर्हिरो᳘षधयो बर्हिरस्मि᳘न्ने᳘वैत᳘ल्लोक ऽओ᳘षधीर्दधाति ता᳘ ऽइमा᳘ ऽअस्मिँ᳘ल्लोक ऽओ᳘षधयः प्र᳘तिष्ठितास्त᳘स्माद्बर्हि᳘र्जुहोति॥  
## ३०
तां वा ऽअ᳘तिरिक्तां जुहोति॥  
समिष्टयजु᳘र्ह्येवा᳘न्तो यज्ञ᳘स्य य᳘द्ध्यूर्द्ध᳘ᳫँ᳘ समिष्टयजुषो᳘ ऽतिरिक्तं त᳘द्यदा हि᳘ समिष्टयजु᳘र्जुहोत्य᳘थैता᳘भ्यो जुहोति त᳘स्मादिमा ऽअ᳘तिरिक्ता ऽअ᳘सम्मिता ऽओ᳘षधयः प्र᳘जायन्ते॥  
## ३१
स᳘ जुहोति॥  
स᳘म्बर्हि᳘रङ्क्ताᳫं हवि᳘षा घृते᳘न स᳘मादित्यैर्व्वसुभिः स᳘म्मरु᳘द्भिः॥ समि᳘न्द्रो व्विश्वे᳘देवेभिरङ्क्तां दिव्यं न᳘भो गच्छतु यत्स्वाहेति᳘॥  
## ३२
(त्य᳘) अ᳘थ प्र᳘णीता दक्षिणतः᳘ परी᳘त्य नि᳘नयति॥  
युङ्क्ते वा᳘ ऽएत᳘द्यज्ञं य᳘देनं तनुते स यन्न᳘ निन᳘येत्प᳘राङु हा᳘विमुक्त ऽएव᳘ यज्ञो य᳘जमानं प्र᳘क्षिणीयात्त᳘थो ह यज्ञो य᳘जमानं न प्र᳘क्षिणाति त᳘स्मात्प्र᳘णीता दक्षिणतः᳘ परी᳘त्य नि᳘नयति॥  
## ३३
स नि᳘नयति॥  
क᳘स्त्वा व्वि᳘मुञ्चति स᳘ त्वा व्वि᳘मुञ्चति क᳘स्मै त्वा व्वि᳘मुञ्चति त᳘स्मै त्वा व्वि᳘मुञ्चति पो᳘षाये᳘ति तत्पु᳘ष्टिमुत्तमां य᳘जमानाया नि᳘राह स ये᳘नैव᳘ प्रण᳘यति ते᳘न नि᳘नयति ये᳘न᳘ ह्येव यो᳘ग्यं युञ्ज᳘न्ति ते᳘न व्वि᳘मुञ्चन्ति यो᳘क्त्रेण हि यो᳘ग्यं युञ्ज᳘न्ति यो᳘क्त्रेण व्वि᳘मुञ्चन्त्य᳘थ फलीक᳘रणान्कपा᳘लेना᳘धो ऽधः कृष्णाजिनमु᳘पास्यति र᳘क्षसां भा᳘गो ऽसी᳘ति॥  
## ३४
देवा᳘श्च वा ऽअ᳘सुराश्च॥  
(श्चो) उभ᳘ये प्राजापत्याः᳘ पस्पृधिर ऽएत᳘स्मिन्यज्ञे᳘ प्रजा᳘पतौ पित᳘रि संव्वत्स᳘रे ऽस्मा᳘कमय᳘म्भविष्यत्यस्मा᳘कमय᳘म्भविष्यती᳘ति॥  
## ३५
त᳘तो देवाः॥  
स᳘र्व्वं यज्ञ᳘ᳫं᳘ संव्वृज्या᳘थ यत्पा᳘पिष्ठं यज्ञ᳘स्य भागधे᳘यमा᳘सीत्ते᳘नैनान्नि᳘रभजन्नस्ना᳘ पशोः᳘ फलीक᳘रणैर्हविर्यज्ञात्सु᳘निर्भक्ता ऽअसन्नि᳘त्येष वै सु᳘निर्भक्तो यं᳘ भागि᳘नं निर्भ᳘जन्त्य᳘थ य᳘मभागं᳘ निर्भ᳘ज᳘न्त्यैव स ता᳘वच्छᳫँ᳭सत ऽउत हि व्व᳘शे लब्ध्वा᳘ह किं᳘ मा बभक्थे᳘ति स य᳘मे᳘वैभ्यो देवा᳘ भागम᳘कल्पयंस्त᳘मे᳘वैभ्य ऽएष᳘ एत᳘द्भागं᳘ करोत्य᳘थ य᳘द᳘धो ऽधः कृष्णाजिन᳘मुपा᳘स्यत्यनग्ना᳘वे᳘वैभ्य ऽएत᳘दन्धे त᳘मसि प्र᳘वेशयति त᳘थो ऽएवा᳘सृक्पशो र᳘क्षसां भा᳘गो ऽसी᳘त्यनग्ना᳘वन्धे त᳘मसि प्र᳘वेशयति त᳘स्मात्पशो᳘स्तेदनीं न᳘ कुर्व्वन्ति र᳘क्षसाᳫं हि स᳘ भागः॥  
