+++
title = "१"

+++
## ०१
स वै स्रु᳘चः स᳘म्मार्ष्टि॥  
तद्यत्स्रु᳘चः सम्मा᳘र्ष्टि य᳘था वै᳘ देवा᳘नां च᳘रणं तद्वा ऽअ᳘नु मनु᳘ष्याणां त᳘स्माद्यदा᳘ मनु᳘ष्याणां परिवे᳘षणमु᳘पकॢप्तं भवति॥  
## ०२
(त्य᳘) अ᳘थ पा᳘त्राणि नि᳘र्णेनिजति॥  
तै᳘र्निर्णि᳘ज्य प᳘रिवेविषत्येवं वा᳘ ऽएष᳘ देवा᳘नां यज्ञो᳘ भवति य᳘च्छृता᳘नि हवी᳘ᳫं᳘षि कॢप्ता व्वे᳘दिस्ते᳘षामेता᳘न्येव पा᳘त्राणि यत्स्रु᳘चः॥  
## ०३
स य᳘त्सम्मा᳘र्ष्टि॥  
नि᳘र्णेनेक्त्ये᳘वैना ऽएतन्नि᳘र्णिक्ताभिः प्र᳘चराणी᳘ति तद्वै᳘ द्वये᳘नैव᳘ देवे᳘भ्यो निर्णे᳘निजत्ये᳘केन मनु᳘ष्येभ्यो ऽद्भि᳘श्च ब्र᳘ह्मणा च देवे᳘भ्य ऽआ᳘पो हि᳘ कुशा ब्र᳘ह्म य᳘जुरे᳘केनैव᳘ मनु᳘ष्येभ्यो ऽद्भि᳘रे᳘वैव᳘म्वेतन्ना᳘ना भवति॥  
## ०४
(त्य᳘) अ᳘थ स्रुवमा᳘दत्ते॥  
तं प्र᳘तपति प्र᳘त्युष्टᳫँ᳭र᳘क्षः प्र᳘त्युष्टा ऽअ᳘रातयो नि᳘ष्टप्तᳫँ᳭र᳘क्षो नि᳘ष्टप्ता ऽअ᳘रातय  ऽइ᳘ति वा॥  
## ०५
देवा᳘ ह वै᳘ यज्ञं᳘ तन्वानाः᳘॥  
(स्ते) ते ऽसुररक्षसे᳘भ्य ऽआसङ्गा᳘द्बिभया᳘ञ्चक्रुस्त᳘द्यज्ञमुखा᳘दे᳘वैत᳘न्नाष्ट्रा र᳘क्षाᳫंस्यतो᳘पहन्ति॥ [अर्धप्रपाठकः]
## ०६
स वा ऽइत्य᳘ग्रैरन्तरतः स᳘म्मार्ष्टि॥  
(र्ष्ट्य᳘) अ᳘निशितोऽसि सपत्नक्षिदि᳘ति यथा᳘नुपरतो य᳘जमानस्य सप᳘त्नान्क्षिणुया᳘देव᳘मेत᳘दाह व्वाजि᳘नन्त्वा व्वाजेध्या᳘यै स᳘म्मार्ज्मी᳘ति यज्ञि᳘यन्त्वा यज्ञा᳘य स᳘म्मार्ज्मी᳘त्ये᳘वैत᳘दाहैते᳘नैव स᳘र्व्वाः स्रु᳘चः स᳘म्मार्ष्टि व्वाजि᳘नीन्त्वे᳘ति स्रु᳘चं तूष्णीं᳘ प्राशित्रह᳘रणम्॥  
## ०७
स वा ऽइत्य᳘ग्रैरन्तरतः᳘ सम्मार्ष्टी᳘ति॥  
मू᳘लैर्बाह्यत ऽइ᳘तीव वा᳘ ऽअयं᳘ प्राण ऽइ᳘तीवोदानः᳘ प्राणोदाना᳘वे᳘वैत᳘द्दधाति त᳘स्मादि᳘तीवेमा᳘नि लो᳘मानी᳘तीवेमा᳘नि॥  
## ०८
स वै᳘ सम्मृ᳘ज्य सम्मृज्य प्रत᳘प्य प्रतप्य प्र᳘यच्छति॥  
य᳘थावम᳘र्शं निर्णिज्या᳘नवमर्शमुत्तमं᳘ परिक्षाल᳘येदेवं तत्त᳘स्मात्प्रत᳘प्य प्रतप्य प्र᳘यच्छति॥  
## ०९
स वै᳘ स्रुव᳘मेवा᳘ग्रे स᳘म्मार्ष्टि॥  
(र्ष्ट्य᳘) अथे᳘तराः स्रु᳘चो यो᳘षा वै स्रुग्वृ᳘षा स्रुवस्त᳘स्माद्यद्य᳘पि बह्व्य इव स्त्रि᳘यः सार्द्धं य᳘न्ति य᳘ ऽएव तास्व᳘पि कुमारक᳘ ऽइव पु᳘मान्भ᳘वति स᳘ ऽएव त᳘त्र प्रथम᳘ ऽएत्यनू᳘च्य ऽइ᳘तरास्त᳘स्मात्स्रुव᳘मेवा᳘ग्रे स᳘म्मार्ष्ट्यथे᳘तराः स्रु᳘चः॥  
## १०
स वै त᳘थैव स᳘म्मृज्यात्॥  
(द्य᳘) य᳘थाग्निं नाभिव्युक्षेद्य᳘था य᳘स्मा ऽअ᳘शनमाहरिष्यन्त्स्यात्तं᳘ पात्रनिर्णे᳘जनेनाभिव्युक्षे᳘देवं तत्त᳘स्मादु त᳘थैव स᳘म्मृज्याद्य᳘थाग्निं᳘ नाभिव्युक्षेत्प्रा᳘ङिवै᳘वोत्क्र᳘म्य॥  
## ११
तद्धै᳘के॥  
स्रुक्सम्मा᳘र्जनान्यग्ना᳘वभ्या᳘दधति व्वेदस्याहा᳘भूवन्त्स्रु᳘च ऽएभिः स᳘ममार्ज्जिषुरिदं वै कि᳘ञ्चिद्यज्ञ᳘स्य ने᳘दिदं᳘ बहिर्द्धा᳘ यज्ञाद्भ᳘वदि᳘ति त᳘दु त᳘था न᳘ कुर्याद्य᳘था य᳘स्मा  ऽअ᳘शनमाह᳘रेत्तं᳘ पात्रनिर्णे᳘जनं पाय᳘येदेवं तत्त᳘स्मादु प᳘रास्येदे᳘वैतानि॥  
## १२
(न्य᳘) अ᳘थ प᳘त्नीᳫँ᳭ स᳘न्नह्यति॥  
जघनार्द्धो वा᳘ ऽएष᳘ यज्ञ᳘स्य यत्प᳘त्नी प्रा᳘ङ्मे यज्ञ᳘स्ताय᳘मानो यादि᳘ति युन᳘क्त्ये᳘वैनामेत᳘द्युक्ता᳘ मे यज्ञम᳘न्वासाता ऽइ᳘ति॥  
## १३
यो᳘क्त्रेण स᳘न्नह्यति॥  
यो᳘क्त्रेण हि यो᳘ग्यं युञ्जन्त्य᳘स्ति वै प᳘त्न्या ऽअमेध्यं य᳘दवाची᳘नं ना᳘भरे᳘थैतदा᳘ज्यमवेक्षिष्य᳘माणा भवति त᳘दे᳘वास्या ऽएतद्यो᳘क्त्रेणान्त᳘र्दधात्य᳘थ मे᳘ध्येनै᳘वोत्तरार्द्धेना᳘ज्यम᳘वेक्षते त᳘स्मात्प᳘त्नीᳫँ᳭ स᳘न्नह्यति॥  
## १४
स वा᳘ ऽअभिवा᳘सः सं᳘न्नह्यति॥  
(त्यो᳘) ओ᳘षधयो व्वै व्वा᳘सो व्वरु᳘ण्या र᳘ज्जुस्तदो᳘षधीरे᳘वैत᳘दन्त᳘र्दधाति त᳘थो हैनामेषा᳘ व्वरु᳘ण्या र᳘ज्जुर्न्न᳘ हिनस्ति त᳘स्मादभिवा᳘सः स᳘न्नह्यति॥  
## १५
स स᳘न्नह्यति॥  
(त्य᳘) अ᳘दित्यै रा᳘स्नासी᳘तीयं वै᳘ पृथिव्य᳘दितिः᳘ सेयं᳘ देवा᳘नां पत्न्येषा वा᳘ ऽएत᳘स्य प᳘त्नी भवति त᳘दस्या ऽ एतद्रा᳘स्नामेव᳘ करो᳘ति न र᳘ज्जुᳫँ᳭ हि᳘रो वै रा᳘स्ना ता᳘मे᳘वास्या ऽएत᳘त्करोति॥  
## १६
स वै न᳘ ग्रन्थिं᳘ कुर्यात्॥  
(द्व) व्वरु᳘ण्यो वै᳘ ग्रन्थिर्व्व᳘रुणो ह प᳘त्नीं गृह्णीयाद्य᳘द्ग्रन्थिं᳘ कुर्यात्त᳘स्मान्न᳘ ग्रन्थिं᳘ करोति॥  
## १७
(त्यू) ऊर्ध्व᳘मेवो᳘द्गूहति॥  
व्वि᳘ष्णोर्व्वे᳘ष्यो ऽसी᳘ति सा वै न᳘ पश्चात्प्राची देवा᳘नां यज्ञम᳘न्वासीतेयं वै᳘ पृथिव्य᳘दितिः᳘ सेयं᳘ देवा᳘नां प᳘त्नी सा᳘ पश्चात्प्रा᳘ची देवा᳘नां यज्ञम᳘न्वास्ते त᳘द्धेमा᳘मभ्या᳘रोहेत्सा प᳘त्नी क्षि᳘प्रे ऽमुं᳘ लोक᳘मियात्त᳘थो ह प᳘त्नी ज्यो᳘ग्जीवति त᳘दस्या᳘ ऽए᳘वैतन्निह्नुते त᳘थो हैनामियं न᳘ हिनस्ति त᳘स्मादु दक्षिणत᳘ ऽइवैवा᳘न्वासीत॥  
## १८
(ता) अथा᳘ज्यम᳘वेक्षते॥  
यो᳘षा वै प᳘त्नी रे᳘त ऽआ᳘ज्यं मिथुन᳘मे᳘वैत᳘त्प्रज᳘ननं क्रियते त᳘स्मादा᳘ज्यम᳘वेक्षते॥  
## १९
सा᳘वेक्षते॥  
(ते᳘ ऽद) अ᳘दब्धेन त्वा च᳘क्षुषा᳘वपश्यामीत्य᳘नार्त्तेन त्वा चक्षुषा᳘वपश्यामी᳘त्ये᳘वैत᳘दाहाग्ने᳘र्ज्जि᳘ह्वासी᳘ति यदा वा᳘ ऽएत᳘दग्नौ जु᳘ह्वत्य᳘थाग्ने᳘र्जिह्वा᳘ ऽइवो᳘त्तिष्ठन्ति त᳘स्मादाहाग्ने᳘र्जि᳘ह्वासी᳘ति सुहू᳘र्देवे᳘भ्य ऽइ᳘ति साधु᳘ देवे᳘भ्य ऽइ᳘त्ये᳘वैत᳘दाह धा᳘म्ने धाम्ने मे भव य᳘जुषे यजुष ऽइ᳘ति स᳘र्व्वस्मै मे यज्ञा᳘यैधी᳘त्ये᳘वैत᳘दाह॥  
## २०
अथा᳘ज्यमादा᳘य प्रा᳘ङुदा᳘द्रवति॥  
त᳘दाहवनीये᳘ ऽधिश्रयति य᳘स्याहवनी᳘ये हवी᳘ᳫँ᳘षि श्रप᳘यन्ति स᳘र्व्वो मे यज्ञ᳘ ऽआहवनी᳘ये शृ᳘तो ऽसदित्य᳘थ य᳘दमुत्रा᳘ग्रे ऽधिश्र᳘यति प᳘त्नी᳘ᳫं᳘ ह्यवकाशयिष्यन्भ᳘वति न हि त᳘दवक᳘ल्पते य᳘त्सामि᳘ प्रत्यग्घ᳘रेत्प᳘त्नीम᳘वकाशयिष्यामीत्य᳘थ यत्प᳘त्नीं᳘ नावकाश᳘येदन्त᳘रियाद्ध यज्ञात्प᳘त्नीं त᳘थो ह यज्ञात्प᳘त्नीं᳘ नान्त᳘रेति त᳘स्मादु सार्द्ध᳘मेव᳘ विला᳘प्य प्रा᳘गुदा᳘हरत्यवका᳘श्य प᳘त्नीं य᳘स्यो प᳘त्नी न भ᳘वत्य᳘ग्र ऽएव त᳘स्याहवनीये᳘ ऽधिश्रयति तत्त᳘त ऽआ᳘दत्ते त᳘दन्तर्व्वेद्या᳘सादयति॥  
## २१
त᳘दाहुः᳘॥  
(र्ना) नान्तर्व्वेद्या᳘सादयेद᳘तो वै᳘ देवा᳘नां प᳘त्नीः सं᳘याजयन्त्य᳘वसभा ऽअ᳘ह देवा᳘नां प᳘त्नीः करो᳘ति परःपु᳘ᳫँ᳘सो हास्य प᳘त्नी भवती᳘ति त᳘दु होवाच या᳘ज्ञवल्क्यो य᳘थादिष्टं प᳘त्न्या ऽअस्तु कस्तदा᳘द्रियेत य᳘त्परःपुᳫँ᳭सा᳘ वा प᳘त्नी स्याद्य᳘था वा यज्ञो व्वे᳘दिर्य्यज्ञ ऽआ᳘ज्यं यज्ञा᳘द्यज्ञं नि᳘र्मिमा ऽइ᳘ति त᳘स्मादन्तर्व्वे᳘द्येवा᳘सादयेत्॥  
## २२
(त्प्रो᳘) प्रो᳘क्षणीषु पवि᳘त्रे भवतः॥  
(स्ते) ते त᳘त ऽआ᳘दत्ते ता᳘भ्यामा᳘ज्यमु᳘त्पुनात्ये᳘को वा᳘ ऽउत्प᳘वनस्य ब᳘न्धुर्मे᳘ध्यमे᳘वैत᳘त्करोति॥  
## २३
स ऽउ᳘त्पुनाति॥  
सवितु᳘स्त्वा प्रसव ऽउ᳘त्पुनाम्य᳘च्छिद्रेण पवि᳘त्रेण सूर्यस्य रश्मि᳘भिरि᳘ति᳘ सो ऽसा᳘वेव ब᳘न्धुः॥ [शतम् २००]
## २४
(र) अथा᳘ज्यलिप्ताभ्यां पवि᳘त्राभ्याम्॥  
(म्प्रो᳘) प्रो᳘क्षणीरु᳘त्पुनाति सवितु᳘र्व्वः प्रसव ऽउ᳘त्पुनाम्य᳘च्छ्रिद्रेण पवि᳘त्रेण सू᳘र्यस्य रश्मि᳘भिरि᳘ति सो ऽसा᳘वेव ब᳘न्धुः॥
## २५
(स्त) तद्यदा᳘ज्यलिप्ताभ्यां पवि᳘त्राभ्याम्॥  
(म्प्रो᳘) प्रो᳘क्षणीरुत्पुना᳘ति त᳘दप्सु प᳘यो दधाति त᳘दिद᳘मप्सु प᳘यो हित᳘मिदᳫँ᳭ हि᳘ यदा व्व᳘र्षत्यथौ᳘षधयो जायन्त ऽओ᳘षधीर्ज्ज᳘ग्ध्वापः᳘ पीत्वा त᳘त ऽएष र᳘सः स᳘म्भवति त᳘स्मादु र᳘सस्यो चैव᳘ सर्व्वत्वा᳘य॥  
## २६
(याथा᳘) अथा᳘ज्यम᳘वेक्षते॥  
तद्धै᳘के य᳘जमानम᳘वख्यापयन्ति त᳘दु होवाच या᳘ज्ञवल्क्यः कथन्नु न᳘ स्वय᳘मध्वर्य᳘वो भ᳘वन्ति कथ᳘ᳫं᳘ स्वयं ना᳘न्वाहुर्य्य᳘त्र भू᳘यस्य ऽइवाशि᳘षः क्रिय᳘न्ते कथं न्वेषाम᳘त्रैव᳘ श्रद्धा᳘ भवती᳘ति यां वै कां᳘ च यज्ञ᳘ ऽऋत्वि᳘ज ऽआशि᳘षमाशा᳘सते य᳘जमानस्यैव सा त᳘स्मादध्वर्यु᳘रेवा᳘वेक्षेत॥  
## २७
सो᳘ ऽवेक्षते॥  
सत्यं वै च᳘क्षुः सत्यᳫँ᳭ हि वै च᳘क्षुस्त᳘स्माद्य᳘दिदा᳘नीं द्वौ᳘ व्विव᳘दमानावेया᳘तामह᳘मदर्शमह᳘मश्रौषमि᳘ति य᳘ ऽएव᳘ ब्रूया᳘दह᳘मदर्शमि᳘ति त᳘स्मा ऽएव श्र᳘द्दध्याम त᳘त्सत्ये᳘नै᳘वैतत्स᳘मर्द्धयति॥  
## २८
सो᳘ ऽवेक्षते॥  
ते᳘जो ऽसि शुक्र᳘मस्यमृ᳘तमसी᳘ति स᳘ ऽएष᳘ सत्य᳘ ऽएव म᳘न्त्रस्ते᳘जो᳘ ह्येत᳘च्छु᳘क्र᳘ᳫं᳘ ह्येत᳘दमृ᳘त᳘ᳫं᳘ ह्येतत्त᳘त्सत्ये᳘नै᳘वैतत्स᳘मर्द्धयति॥  
