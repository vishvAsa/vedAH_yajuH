+++
title = "३"

+++
## ०१
यो᳘ ह वा᳘ ऽअग्निः᳘ सामिधेनी᳘भिः स᳘मिद्धः॥  
(द्धोऽति) अतितरा᳘ᳫं᳘ ह वै स इ᳘तरस्मादग्ने᳘स्तपत्यनवधृष्यो हि भ᳘वत्यनवमृश्यः॥  
## ०२
स य᳘था है᳘वाग्निः॥  
सामिधेनी᳘भिः स᳘मिद्धस्त᳘पत्येव᳘ᳫँ᳘ हैव᳘ ब्राह्मणः᳘ सामिधेनी᳘र्विद्वा᳘ननुब्रुवं᳘स्तपत्यनवधृष्यो हि भ᳘वत्यनवमृश्यः॥  
## ०३
सो᳘ऽन्वाह॥  
प्र᳘व ऽइ᳘ति प्राणो वै प्र᳘वान्प्राण᳘मे᳘वैत᳘या स᳘मिन्धे᳘ऽग्न ऽआ᳘याहि व्वीत᳘य ऽइ᳘त्यपानो वा ऽए᳘तवानपान᳘मे᳘वैत᳘या स᳘मिन्धे बृह᳘च्छोचा यविष्ठ्ये᳘त्युदानो वै᳘ बृह᳘च्छोचा ऽउदान᳘मे᳘वैत᳘या स᳘मिन्धे॥  
## ०४
स᳘ नः पृथु᳘ श्रवा᳘य्यमि᳘ति॥  
श्रो᳘त्रं वै᳘ पृथु᳘ श्रवा᳘य्ᳫँ श्रो᳘त्रेण᳘ हीद᳘मुरु᳘ पृथु᳘ शृणो᳘ति श्रो᳘त्रमे᳘वैत᳘या स᳘मिन्धे॥  
## ०५
(न्धऽ) ईडे᳘न्यो नम᳘स्य ऽइ᳘ति॥  
व्वाग्वा᳘ ईडे᳘न्या व्वा᳘ग्घीदᳫँ᳭ स᳘र्व्वमीट्टे व्वा᳘चेदᳫँ स᳘र्व्वमीडितं व्वा᳘चमे᳘वैत᳘या स᳘मिन्धे᳘॥  
## ०६
(न्धे᳘ऽश्वो) अ᳘श्वो न᳘ देववा᳘हन ऽइ᳘ति॥  
म᳘नो वै᳘ देववा᳘हनं म᳘नो᳘ हीदं᳘ मनस्वि᳘नं भू᳘यिष्ठं व्वनीवाह्य᳘ते म᳘न ऽए᳘वैत᳘या स᳘मिन्धे᳘॥  
## ०७
अ᳘ग्ने दी᳘द्यतं बृहदि᳘ति॥  
च᳘क्षुर्वै᳘ दीद᳘येव च᳘क्षुरे᳘वैत᳘या स᳘मिन्धे॥  
## ०८
(न्धेऽग्निं᳘) अ᳘ग्नि᳘न्दूतं वृणीमह ऽइ᳘ति॥  
य᳘ ए᳘वायं᳘ मध्यमः᳘ प्राण᳘ ऽएत᳘मे᳘वैत᳘या स᳘मिन्धे सा᳘ है᳘षान्तस्था᳘ प्राणा᳘नाम᳘तो᳘ ह्यन्य᳘ ऽऊर्द्धाः᳘ प्राणा ऽअ᳘तोऽन्ये᳘ऽवाञ्चो ऽन्तस्था᳘ ह भवत्यन्तस्था᳘मेनं मन्यन्ते य᳘ एव᳘मेता᳘मन्तस्थां᳘ प्राणा᳘नां व्वे᳘द॥  
## ०९
शोचि᳘ष्केशस्त᳘मीमह ऽइ᳘ति॥  
शिश्नं वै᳘ शोचि᳘ष्केशᳫँ᳭ शि᳘श्नᳫँ᳭हीद᳘ᳫँ᳘ शिश्नि᳘नं भूयिष्ठᳫँ᳭शोच᳘यति शिश्न᳘मे᳘वैत᳘या स᳘मिन्धे॥  
## १०
स᳘मिद्धो ऽअग्न ऽआहुते᳘ति॥  
य᳘ऽए᳘वायम᳘वाङ्प्राण᳘ एत᳘मे᳘वैत᳘या स᳘मिन्ध आ᳘जुहोता दुवस्यते᳘ति स᳘र्व्वमात्मानᳫँ᳭स᳘मिन्ध ऽआ᳘नखेभ्यो᳘ऽथोलो᳘मभ्यः॥  
## ११
स य᳘द्येनं प्रथमा᳘याᳫँसामिधेन्या᳘मनुव्याह᳘रेत्॥  
(त्तं) तं प्र᳘ति ब्रूयात्प्राणं व्वा᳘ऽ एत᳘दात्म᳘नोऽग्नावा᳘धाः प्राणे᳘नात्म᳘नऽआ᳘र्त्तिमा᳘रिष्यसी᳘ति त᳘था हैव᳘ स्यात्॥  
## १२
(द्य᳘) य᳘दि द्विती᳘यस्यामनुव्याह᳘रेत्॥  
(त्तं) तं प्र᳘ति ब्रूयादपानं व्वा᳘ ऽएत᳘दात्म᳘नोऽग्नावा᳘धा अपाने᳘नात्म᳘न ऽआ᳘र्त्तिमा᳘रिष्यसी᳘ति त᳘था हैव᳘ स्यात्॥  
## १३
(द्य᳘) य᳘दि तृती᳘यस्यामनुव्याहरेत्॥  
(त्तं) तं प्र᳘तिब्रूयादुदानं व्वा᳘ऽएत᳘दात्म᳘नोऽग्नावा᳘धा उदाने᳘नात्म᳘न आ᳘र्त्तिमा᳘रिष्यसी᳘ति त᳘था हैव᳘ स्यात्॥  
## १४
(द्य᳘) य᳘दि चतुर्थ्या᳘मनुव्याह᳘रेत्॥  
(त्तं) तं प्र᳘ति ब्रूयाच्छ्रो᳘त्रं वा᳘ ऽएत᳘दात्म᳘नोऽग्नावा᳘धाः श्रो᳘त्रेणात्म᳘न ऽआ᳘र्त्तिमा᳘रिष्यसि बधिरो᳘ भविष्यसी᳘ति त᳘था हैव᳘ स्यात्॥  
## १५
(द्य᳘) य᳘दि पञ्चम्या᳘मनुव्याह᳘रेत्॥  
(त्तं) तं प्र᳘ति ब्रूयाद्वा᳘चं वा᳘ ऽएत᳘दात्म᳘नोऽग्नावा᳘धा व्वा᳘चात्म᳘न ऽ आ᳘र्त्तिमा᳘रिष्यसि मूको᳘ भविष्यसी᳘ति त᳘था हैव᳘ स्यात्॥  
## १६
(द्य᳘) यदि षष्ठ्या᳘मनुव्याह᳘रेत्॥  
(त्तं) तं प्र᳘ति ब्रूयान्म᳘नो वा᳘ ऽएत᳘दात्मनोऽग्नावा᳘धा म᳘नसात्म᳘न ऽआ᳘र्त्तिमा᳘रिष्यसि मनोमु᳘षिगृहीतो मोमुघ᳘श्चरिष्यसी᳘ति त᳘था हैव᳘ स्यात्॥  
## १७
(द्य᳘) य᳘दि सप्तम्या᳘मनुव्याह᳘रेत्॥  
(त्तं) तं प्र᳘ति ब्रूयाच्च᳘क्षुर्व्वा᳘ ऽएत᳘दात्म᳘नोऽग्नावा᳘धाश्च᳘क्षुषात्म᳘न ऽआ᳘र्त्तिमा᳘रिष्यस्यन्धो᳘ भविष्यसी᳘ति त᳘था हैव᳘ स्यात्॥  
## १८
(द्य᳘) य᳘द्यष्टम्या᳘मनुव्याह᳘रेत्॥  
(त्तं) तं प्र᳘ति ब्रूयान्म᳘ध्यं वा᳘ ऽएत᳘त्प्राण᳘मात्म᳘नोऽग्नावा᳘धा म᳘ध्येन प्राणे᳘नात्म᳘न ऽआ᳘र्त्तिमा᳘रिष्यस्युद्ध्मा᳘य मरिष्यसी᳘ति त᳘था हैव᳘ स्यात्॥  
## १९
(द्य᳘) य᳘दि नवम्या᳘मनुव्याह᳘रेत्॥ 
(त्तं) ऽतं प्र᳘तिब्रूयाच्छिश्नं वा᳘ ऽएत᳘दात्म᳘नो ऽग्नावा᳘धाः शिश्ने᳘नात्म᳘न ऽआ᳘र्त्तिमा᳘रिष्यसि क्लीबो᳘ भविष्यसी᳘ति त᳘था हैव᳘ स्यात्॥  
## २०
(द्य᳘) य᳘दि दशम्या᳘मनुव्याह᳘रेत्॥ 
(त्तं) तं प्र᳘ति ब्रूयाद᳘वाञ्चं वा᳘ ऽएत᳘त्प्राण᳘मात्म᳘नोऽग्नावा᳘धा ऽअ᳘वाचा प्राणे᳘नात्म᳘न आ᳘र्त्तिमा᳘रिष्यस्य᳘पिनद्धो मरिष्यसी᳘ति त᳘था हैव᳘ स्यात्॥  
## २१
(द्य᳘) य᳘द्येकादश्या᳘मनुव्याह᳘रेत्॥ 
(त्तं) तं प्र᳘ति ब्रूयात्स᳘र्व्वं व्वा᳘ ऽएत᳘दात्मानमग्नावा᳘धाः स᳘र्व्वेणात्मना᳘र्त्तिर्मा᳘रिष्यसि क्षि᳘प्रेऽमुं᳘ लोक᳘मेष्यसी᳘ति तथा हैव᳘ स्यात्॥  
## २२
(त्स) स य᳘था है᳘वाग्नि᳘ᳫँ᳭॥  
सामिधेनी᳘भिः स᳘मिद्धमापद्या᳘र्त्तिं न्ये᳘त्येव्᳘ᳫँ᳘ हैव᳘ ब्राह्मण᳘ᳫँ᳘ सामिधेनी᳘र्व्विद्वा᳘ᳫँ᳘समनुब्रुव᳘न्तमनुव्यात्दृत्या᳘र्त्तिं᳘ न्येति॥  