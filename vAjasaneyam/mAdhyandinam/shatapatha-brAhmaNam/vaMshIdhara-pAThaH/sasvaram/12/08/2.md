+++
title = "२"

+++
## ०१
प्रजा᳘पतिर् यज्ञ᳘म् असृजत ॥  
त᳘म् आ᳘हरत् ते᳘ना᳘यजत ते᳘नेष्ट्वा᳘ रिरिचा᳘न᳘ इवा᳘मन्यत स᳘ एतं᳘ यज्ञक्रतु᳘म् अपश्यत् सौत्रा᳘मणीं᳘ ते᳘ना᳘यजत त᳘तो वै᳘ स᳘ पु᳘नर् आ᳘प्या᳘यत रिच्य᳘त इव वा᳘ एष᳘ यः᳘ सो᳘मेन य᳘जते᳘ वीव᳘ ह्य् अस्य वित्तं᳘ वे᳘दो ह᳘रन्ति ॥  
## ०२
सो᳘मेनेष्ट्वा᳘ सौत्रा᳘मण्या᳘ यजेत ॥  
य᳘था᳘ धे᳘नुर् दुग्धा᳘ पु᳘नर् आ᳘प्या᳘येतैवᳫं᳘ हैव᳘ पु᳘नर् आ᳘प्या᳘यत आ᳘ प्रज᳘या᳘ पशु᳘भिः प्या᳘यते प्र᳘त्य् अस्मिं᳘ लोके᳘ तिष्ठत्य् अभि᳘ स्वर्गं᳘ लोकं᳘ जयति य᳘ एवं᳘ विद्वा᳘न्त् सौत्रा᳘मण्या᳘ य᳘जते यो᳘ वैत᳘द् एवं᳘ वे᳘द ॥  
## ०३
त᳘द् धैत᳘त् पप्रछ ॥  
सु᳘प्ला᳘ सा᳘र्ञ्जयः᳘ प्रतीदर्शमैभा᳘वतं य᳘न् न᳘ दीक्ष᳘येव दी᳘क्षते न᳘ सोमाᳫं᳘श᳘व इव न्युप्य᳘न्ते᳘ ऽथ कथᳫं᳘ सौत्रा᳘मणी᳘ सोमयज्ञो᳘ भवती᳘ति ॥  
## ०४
स᳘ होवा᳘च ॥  
शि᳘रो वा᳘ एत᳘द् यज्ञ᳘स्य य᳘द् व्रत᳘म् आ᳘त्मा᳘ दी᳘क्षैत᳘त् ख᳘लु वै᳘ व्रत᳘स्य रूपं᳘ य᳘त् सत्य᳘म् एत᳘द् दीक्षा᳘यै य᳘च् छ्रद्धा᳘ म᳘नो य᳘जमा᳘नस्य रूपं᳘ वा᳘ग् यज्ञ᳘स्येति ॥  
## ०५
स᳘ य᳘द् वा᳘चा᳘ व्रत᳘म् उपै᳘ति ॥  
आ᳘त्म᳘न्य् ए᳘वैत᳘द् यज्ञ᳘स्य शि᳘रः प्र᳘तिदधा᳘ति सत्यᳫं᳘ श्रद्धा᳘यां᳘ दधा᳘ति य᳘जमा᳘नं यज्ञे᳟॥  
## ०६
त᳘स्मा᳘द् एत᳘स्य यज्ञ᳘स्य ॥  
व्रत᳘म् एव᳘ दीक्षा᳘ वृ᳘षो वै᳘ व्रतं᳘ यो᳘षा᳘ दीक्षा᳘ वृ᳘षा᳘ सत्यं᳘ यो᳘षा᳘ श्रद्धा᳘ वृ᳘षा᳘ म᳘नो यो᳘षा᳘ वा᳘ग् वृ᳘षा᳘ प᳘त्न्यै य᳘जमा᳘नस् त᳘स्मा᳘द् य᳘त्रैव᳘ प᳘तिस् त᳘त्र जा᳘या᳘थो यज्ञमुख᳘ एव᳘ त᳘न् मिथुना᳘नि करोति प्र᳘जा᳘त्यै ॥  
## ०७
एते᳘ ख᳘लु वा᳘ एत᳘स्य यज्ञ᳘स्य ॥  
सोमाᳫं᳘श᳘व इ᳘त्य् आ᳘हुर् य᳘च् छ᳘ष्पा᳘णि तो᳘क्मा᳘नि ला᳘जा᳘ इ᳘ति ॥  
## ०८
प्रा᳘तःसवन᳘स्यैत᳘द् रूप᳘म् ॥  
य᳘च् छ᳘ष्पा᳘ण्य् अयं᳘ वै᳘ लोकः᳘ प्रा᳘तःसवनᳫं᳘ स᳘ आ᳘श्विन᳘ आ᳘श्विने᳘न प᳘यसा᳘ प्रथमाᳫं᳘ रा᳘त्रिं प᳘रिषिञ्चति स्वे᳘नै᳘वैनम् एत᳘ल् लोके᳘न स्व᳘या᳘ देव᳘तया᳘ स्वे᳘न रूपे᳘ण प्रा᳘तःसवने᳘न स᳘मर्धयति ॥  
## ०९
मा᳘ध्यन्दिनस्यैत᳘त् स᳘वनस्य रूप᳘म् ॥  
य᳘त् तो᳘क्मा᳘न्य् अन्त᳘रिक्षं वै᳘ मा᳘ध्यन्दिनᳫं सवनं᳘ त᳘त् सा᳘रस्वतᳫं᳘ सा᳘रस्वते᳘न प᳘यसा᳘ द्विती᳘याᳫं᳘ रा᳘त्रिं प᳘रिषिञ्चति स्वे᳘नै᳘वैनम् एत᳘ल् लोके᳘न स्व᳘या᳘ देव᳘तया᳘ स्वे᳘न रूपे᳘ण मा᳘ध्यन्दिनेन स᳘वनेन स᳘मर्धयति ॥  
## १०
तृतीयसवन᳘स्यैत᳘द् रूप᳘म् ॥  
य᳘ल् ला᳘जा᳘ द्यौ᳘र् वै᳘ तृतीयसवनᳫं᳘ सै᳘न्द्र्यैन्द्रे᳘ण प᳘यसा᳘ तृती᳘याᳫं᳘ रा᳘त्रिं प᳘रिषिञ्चति स्वे᳘नै᳘वैनम् एत᳘ल् लोके᳘न स्व᳘या᳘ देव᳘तया᳘ स्वे᳘न रूपे᳘ण तृतीयसवने᳘न स᳘मर्धयति ॥  
## ११
ए᳘कस्यै दुग्धे᳘न ॥  
प्रथमाᳫं᳘ रा᳘त्रिं प᳘रिषिञ्चति द्व᳘योर् दुग्धे᳘न द्विती᳘यां᳘ तिसृणां᳘ दुग्धे᳘न तृती᳘यां᳘ यथा᳘रूप᳘म् ए᳘वैनं यथा᳘देवतᳫं᳘ स᳘वनैः स᳘मर्धयति ॥  
## १२
प᳘रीतो᳘ षिञ्चता᳘ सुत᳘म् इ᳘ति ॥  
प᳘रिषिञ्चति सुत्या᳘यै सो᳘मो य᳘ उत्तमᳫं᳘ हविर् इ᳘त्य् उत्तमं᳘ वा᳘ एत᳘द् धवि᳘र् य᳘त् सो᳘म उत्तम᳘म् ए᳘वैनᳫं हवि᳘ष् करोति दधन्वा᳘ यो᳘ न᳘र्यो अ᳘प्स्व् अन्तरे᳘त्य् अद्भि᳘श् च᳘ ह्य् एषो᳘ ऽन्तरेण च सूय᳘ते सुषा᳘व सो᳘मम् अ᳘द्रिभिर् इ᳘त्य् अ᳘द्रिभिर् वै᳘ सो᳘मः सूयते᳘ ऽद्रिभिर् ए᳘वैनᳫं सुनोति सोमसुत्या᳘यै ॥  
## १३
त᳘द् आ᳘हुः ॥  
उभ᳘योर् वा᳘ एत᳘द् रूपᳫं᳘ सुत᳘स्य चा᳘सुतस्य व य᳘त् सौत्रा᳘म᳘ण्य् अपा᳘म् एष᳘ ओ᳘षधीनाᳫं᳘ र᳘सो य᳘त् प᳘यस् त᳘त् सुत᳘स्य रूप᳘म् अ᳘न्नस्यैष᳘ र᳘सो य᳘त् परिस्रु᳘त् त᳘द् आ᳘सुतस्य रूप᳘म् उभा᳘भ्या᳘म् ए᳘वैनᳫं सवा᳘भ्याᳫं᳘ सुनो᳘त्य् उभा᳘भ्याᳫं᳘ सवा᳘भ्या᳘म् अ᳘वरुन्द्धे ॥  
## १४
त᳘द् आ᳘हुः ॥  
य᳘द् ग्रा᳘वभिः सो᳘मः सूय᳘ते᳘ ऽथ कथᳫं᳘ सौत्रा᳘मणी᳘ति प्रैषा᳘प्री᳘भिर् इ᳘ति ब्रूया᳘द् बा᳘र्हता᳘ वै᳘ प्रैषा᳘ बा᳘र्हता᳘ ग्रा᳘वा᳘णो ग्रा᳘वभिर् वै᳘ सो᳘मः सूयते ग्रा᳘वभिर् ए᳘वैनᳫं सुनोति सोमसुत्या᳘यै ॥  
## १५
स᳘र्वे प᳘यस्वन्तो भवन्ति ॥  
प᳘यसा᳘ हि᳘ सूय᳘ते स᳘र्वे सो᳘मवन्तो भवन्ति सोमरूप᳘ता᳘यै स᳘र्वे परिस्रु᳘न्मन्तो भवन्ति परिस्रु᳘ता᳘ हि᳘ सूय᳘ते स᳘र्वे घृत᳘वन्तो भवन्त्य् एत᳘द् वै᳘ प्रत्य᳘क्षा᳘द् यज्ञरूपं᳘ य᳘द् घृतं᳘ प्रत्य᳘क्षा᳘द् ए᳘वैनं यज्ञरूपं᳘ करोति स᳘र्वे म᳘धुमन्तो भवन्त्य् एत᳘द् वै᳘ प्रत्य᳘क्षा᳘त् सोमरूपं᳘ य᳘न् म᳘धु प्रत्य᳘क्षा᳘द् ए᳘वैनᳫं सोमरूपं᳘ करोति ॥  
## १६
स᳘र्व आ᳘श्विना᳘ भवन्ति ॥  
भै᳘षज्या᳘य स᳘र्वे सा᳘रस्वता᳘ अन्ना᳘द्यस्येवा᳘वरुद्ध्यै स᳘र्व ऐन्द्रा᳘ इन्द्रिय᳘स्यैव᳘ वी᳘र्यस्या᳘वरुद्ध्यै ॥  
## १७
य᳘द् व् एव᳘ स᳘र्व आ᳘श्विना᳘ भ᳘वन्ति ॥  
स᳘र्वे सा᳘रस्वताः᳘ स᳘र्व ऐन्द्रा᳘ एता᳘ वा᳘ एतं᳘ देव᳘ता᳘ अ᳘ग्रे यज्ञᳫं᳘ स᳘मभरंस् ता᳘भिर् ए᳘वैनᳫं स᳘म्भरत्य् अ᳘थो एता᳘ ए᳘वैत᳘द् देव᳘ता᳘ भा᳘गधे᳘येन स᳘मर्धयति ॥  
## १८
सं᳘तता᳘ या᳘ज्या᳘पुरोऽनुवा᳘क्या भवन्ति ॥  
समा᳘नदेव᳘त्याः᳘ प्रजा᳘नाᳫं᳘ सं᳘तत्या᳘ अ᳘व्यवच्छेदा᳘य स᳘र्वा᳘ आ᳘श्वि᳘न्यो भ᳘वन्ति स᳘र्वाः᳘ सा᳘रस्व᳘त्यः स᳘र्वा᳘ ऐ᳘न्द्र्यः समा᳘नी᳘ बन्धु᳘ता᳟॥  
## १९
अनुष्टु᳘भ आ᳘प्रि᳘यो भवन्ति वा᳘ग्वा᳘ अनुष्टु᳘ब्वा᳘चो वै᳘ सो᳘मः सूयते वा᳘चै᳘वैनᳫं सुनोति सोमसुत्या᳘यै स᳘र्वा᳘ आ᳘श्वि᳘न्यो भ᳘वन्ति स᳘र्वाः᳘ सा᳘रस्व᳘त्यः स᳘र्वा᳘ ऐ᳘न्द्र्यः समा᳘नी᳘ बन्धु᳘ता᳟॥  
## २०
जा᳘गता᳘ अनुप्रैषा᳘ भवन्ति ॥  
इयं᳘ वै᳘ ज᳘गत्यन᳘या᳘ वै᳘ सो᳘मः सूयते ऽन᳘यै᳘वैनᳫं सुनोति सोमसुत्या᳘यै स᳘र्व आ᳘श्विना᳘ भ᳘वन्ति स᳘र्वे सा᳘रस्वताः᳘ स᳘र्व ऐन्द्राः᳘ समा᳘नी᳘ बन्धु᳘ता᳟॥  
## २१
स᳘ वा᳘ एष᳘ प्रत्य᳘क्षा᳘त् सोमयज्ञ᳘ एव᳘ य᳘त् सौत्रा᳘मणी᳟॥  
तं᳘ य᳘द्य् एका᳘की᳘ य᳘जमा᳘नो भक्ष᳘येद् इ᳘ष्टिर् वैव᳘ स्या᳘त् पशुबन्धो᳘ वा᳘ स᳘र्व ऋत्वि᳘जो भक्षयन्ति स᳘र्वे वा᳘ ऋत्वि᳘जः सो᳘मं भक्षयन्ति सोमरूप᳘ता᳘यै ॥  
## २२
आ᳘श्विन᳘म् अध्वर्य᳘वो भक्षयन्ति ॥  
अश्विनौ᳘ वै᳘ देवा᳘ना᳘म् अध्वर्यू᳘ स्व᳘म् ए᳘वैत᳘द् भा᳘गधे᳘यह्ᳫं स्व᳘ आ᳘य᳘तने भक्षयन्ति ॥  
## २३
सा᳘रस्वतᳫं᳘ हो᳘ता᳘ ब्रह्मा᳘ मैत्रा᳘वरुणः᳟॥  
वा᳘ग् वै᳘ यज्ञ᳘स्य हो᳘ता᳘ हृ᳘दयं ब्रह्मा᳘ म᳘नो मैत्रा᳘वरुणः᳘ स्व᳘म् ए᳘वैत᳘द् भा᳘गधे᳘यह्ᳫं स्व᳘ आ᳘य᳘तने भक्षयन्ति ॥  
## २४
ऐन्द्रं᳘ य᳘जमा᳘नो भक्षयति ॥  
ऐन्द्रो᳘ वा᳘ एष᳘ यज्ञो᳘ य᳘त् सौत्रा᳘मणी᳘न्द्रा᳘यतन एष᳘ एत᳘र्हि यो᳘ य᳘जते स्व᳘म् ए᳘वैत᳘द् भा᳘गधे᳘यᳫं स्व᳘ आ᳘य᳘तने भक्षयति ॥  
## २५
च᳘क्षुर् वा᳘ आ᳘श्विनो᳘ ग्र᳘हः ॥  
प्रा᳘णः᳘ सा᳘रस्वतो᳘ वा᳘ग् ऐन्द्र᳘ आ᳘श्विना᳘त् सा᳘रस्वते᳘ ऽवनयति च᳘क्षुर् ए᳘वास्य त᳘त् प्रा᳘णैः᳘ सं᳘दधा᳘ति सा᳘रस्वता᳘द् ऐन्द्रे᳘ प्रा᳘णा᳘न् ए᳘वास्य त᳘द् वा᳘चा᳘ सं᳘दधा᳘त्य् अ᳘थो प्रा᳘णा᳘न् ए᳘वास्य त᳘द् वा᳘चि᳘ प्र᳘तिष्ठा᳘पयति त᳘स्मा᳘त् स᳘र्वे प्रा᳘णा᳘ वा᳘चि᳘ प्र᳘तिष्ठिताः᳟॥  
## २६
त्र᳘य आ᳘श्विनं᳘ भक्षयन्ति ॥  
अध्वर्युः᳘ प्रतिप्रस्था᳘ता᳘ग्नीध्रस् त्रिवृ᳘द् वा᳘ इदं᳘ च᳘क्षुः शुक्लं᳘ कृष्णं᳘ कनी᳘नका᳘ यथा᳘रूप᳘म् ए᳘वास्मिंश् च᳘क्षुर् दधा᳘ति ॥  
## २७
त्र᳘यः सा᳘रस्वतᳫं᳟॥  
हो᳘ता᳘ ब्रह्मा᳘ मैत्रा᳘वरुण᳘स् त्रेधा᳘विहितो᳘ वा᳘ अयं᳘ प्रा᳘णः᳘ प्रा᳘ण᳘ उदा᳘नो᳘ व्या᳘न᳘ इ᳘ति यथा᳘रूप᳘म् ए᳘वास्मिन् प्रा᳘णं᳘ दधा᳘ति ॥  
## २८
एका᳘क्यैन्द्रं य᳘जमा᳘नो भक्षयति ॥  
एकधा᳘ वा᳘ एषा᳘ प्रा᳘णा᳘नाᳫं᳘ श्री᳘र् य᳘द् वा᳘ग् एक᳘धैव᳘ वा᳘चᳫं श्रि᳘यम् आ᳘त्म᳘न् धत्ते त᳘स्मा᳘त् सौत्रा᳘म᳘ण्येजा᳘न᳘ एकधा᳘ स्वा᳘नाᳫं᳘ श्रे᳘ष्ठो भवत्य् अ᳘थो य᳘ एव᳘म् एत᳘द् वे᳘द ॥  
## २९
ऋत᳘वो वा᳘ ऋत्वि᳘जः ॥  
मा᳘सा᳘ भक्षाः᳘ ष᳘ड् ऋत्वि᳘जो भक्षयन्ति ष᳘ड् वा᳘ ऋत᳘व ऋत्वि᳘ग्भिर् ए᳘वर्तू᳘न् अ᳘वरुन्द्धे ॥  
## ३०
द्वा᳘दश भक्षा᳘ भवन्ति ॥  
द्वा᳘दश मा᳘सा᳘ भक्षै᳘र् एव᳘ मा᳘सा᳘न् अ᳘वरुन्द्धे पु᳘नःपुनर् अभिनिर्व᳘र्तम् ऋत्वि᳘जो भक्षयन्ति त᳘स्मा᳘द् ऋत᳘वश् च मा᳘सा᳘श् चा᳘न्योऽन्य᳘म् अभिनि᳘वर्तन्ते ॥  
## ३१
त्र᳘योदशं य᳘जमा᳘नो भक्षयति ॥  
यो᳘ ह वा᳘ एष᳘ त्रयोदशो मा᳘स एष᳘ एव᳘ प्रत्य᳘क्षा᳘त् संवत्सर᳘ एत᳘म् ए᳘वाप्त्वा᳘वरुन्द्धे स᳘ वा᳘ एष᳘ संवत्सर᳘ एव᳘ य᳘त् सौत्रा᳘मणी᳘ ते᳘न स᳘र्वं ज᳘यति स᳘र्वम् अ᳘वरुन्द्धे ॥  
## ३२
त्र᳘यः पश᳘वो भवन्ति ॥  
त्र᳘यो वा᳘ इमे᳘ लोका᳘ इमा᳘न् एव᳘ तै᳘र् लोका᳘न् अ᳘वरुन्द्ध इम᳘म् एव᳘ लोक᳘म् आ᳘श्विने᳘ना᳘न्त᳘रिक्षᳫं सा᳘रस्वते᳘न दि᳘वम् ऐन्द्रे᳘ण यथा᳘रूप᳘म् एव᳘ यथा᳘देवत᳘म् इमां᳘ लोका᳘न् ज᳘यति चा᳘व च रुन्द्धे ॥  
## ३३
त्र᳘यः पुरोडा᳘शा᳘ भवन्ति ॥  
त्र᳘यो वा᳘ ऋत᳘व ऋतू᳘न् ए᳘वैतै᳘र् अ᳘वरुन्द्धे ग्रीष्म᳘म् ए᳘वैन्द्रे᳘ण वर्षाः᳘ सा᳘वित्रे᳘ण हेमन्तं᳘ वा᳘रुणे᳘न यथा᳘रूप᳘म् एव᳘ यया᳘देवत᳘म् ऋतू᳘न् ज᳘यति चा᳘व च रुन्द्धे ॥  
## ३४
ष᳘ड् ग्र᳘हा᳘ भवन्ति ॥  
ष᳘ड् वा᳘ ऋत᳘व ऋतू᳘न् ए᳘वैतै᳘र् अ᳘वरुन्द्धे वसन्तग्रीष्मा᳘व् ए᳘वाश्विना᳘भ्यां᳘ वर्षा᳘शरदौ᳘ सा᳘रस्वता᳘भ्याᳫं᳘ हेमन्तशिशिरा᳘व् ऐन्द्रा᳘भ्यां᳘ यथा᳘रूप᳘म् एव᳘ यथा᳘देवत᳘म् ऋतू᳘न् ज᳘यति चा᳘व च रुन्द्धे  ॥  
## ३५
सं᳘तता᳘ या᳘ज्या᳘पुरोऽनुवा᳘क्या भवन्ति ॥  
समा᳘नदेव᳘त्या᳘ ऋतू᳘नाᳫं᳘ सं᳘तत्या᳘ अ᳘व्यवच्छेदा᳘य स᳘र्वाः᳘ पुरोऽनुवा᳘क्या भ᳘वन्ति स᳘र्वा᳘ या᳘ज्यास् त᳘स्मा᳘द् ऋत᳘वः स᳘र्वे प᳘रा᳘ञ्चः स᳘र्वे प्रत्य᳘ञ्चः स᳘र्वाः᳘ प्रथमा᳘ भ᳘वन्ति स᳘र्वा᳘ मध्यमाः᳘ स᳘र्वा᳘ उत्तमा᳘स् त᳘स्मा᳘द् ऋत᳘वः स᳘र्वे प्रथमाः᳘ स᳘र्वे मध्यमाः᳘ स᳘र्व उत्तमाः᳘ स᳘र्वेषां᳘ ग्र᳘हा᳘णां᳘ द्वे᳘ या᳘ज्या᳘पुरोऽनुवा᳘क्ये भवतो ऽहोरा᳘त्र᳘योस् त᳘द् रूप᳘म् अहोरा᳘त्रे᳘ एवा᳘वरुन्द्धे त᳘स्मा᳘द् ऋत᳘वश् च मा᳘सा᳘श् चा᳘होरा᳘त्र᳘योर् एव᳘ प्र᳘तिष्ठिताः᳟॥  
## ३६
स᳘ वा᳘ एष᳘ संवत्सर᳘ एव᳘ य᳘त् सौत्रा᳘मणी᳟॥  
चन्द्र᳘मा᳘ एव᳘ प्रत्य᳘क्षा᳘द् आ᳘दित्यो᳘ य᳘जमा᳘नस् त᳘स्येय᳘म् एव᳘ पृथिवी᳘ वे᳘दिर् अन्त᳘रिक्षम् उत्तरवेदि᳘र् द्यौ᳘र् बर्हि᳘र् दि᳘श ऋत्वि᳘जो व᳘नस्प᳘तय इध्म᳘ आ᳘प आ᳘ज्यम् ओ᳘षधय आ᳘हुतयो ऽग्नि᳘र् ए᳘वाग्निः᳘ संवत्सरः᳘ सᳫंस्था᳘ त᳘द् वा᳘ इदᳫं᳘ स᳘र्वᳫं संवत्सर᳘ एव᳘ य᳘द् इदं᳘ किं᳘ च त᳘स्मा᳘त् सौत्रा᳘म᳘ण्येजा᳘नः᳘ स᳘र्वं ज᳘यति स᳘र्वम् अ᳘वरुन्द्धे ॥  