+++
title = "४"

+++
## ०१
अ᳘थ प्रा᳘त᳘र् भ᳘स्मा᳘न्य् उद्धृ᳘त्य ॥  
गोम᳘येना᳘लि᳘प्या᳘र᳘ण्योर् ए᳘वाग्नी᳘ समा᳘रो᳘ह्य प्रत्य᳘वस्यति मथित्वा᳘ गा᳘र्हपत्यम् उद्धृ᳘त्या᳘हवनीयम् आ᳘हृ᳘त्या᳘न्वा᳘हा᳘र्यप᳘चनम् अग्न᳘ये पथिकृ᳘ते ऽष्टा᳘कपा᳘लं पुरोडा᳘शं नि᳘र्वपेत् त᳘स्या᳘वृ᳘त् ता᳘ एव᳘ सप्त᳘दश सा᳘मिधेनी᳘र् अ᳘नुब्रूया᳘द् वा᳘र्त्रघ्ना᳘व् आ᳘ज्यभा᳘गौ विरा᳘जौ संया᳘ज्ये अ᳘थैते᳘ या᳘ज्या᳘नुवा᳘क्ये वे᳘त्था᳘ हि᳘ वेधो᳘ अ᳘ध्वनः पथ᳘श् च देवा᳘ञ्जसा᳘ अ᳘ग्ने यज्ञे᳘षु सुक्रतव् इ᳘त्य् अ᳘थ या᳘ज्या᳘ देवा᳘ना᳘म् अ᳘पि प᳘न्था᳘म् अगन्म य᳘च् छक्न᳘वा᳘म त᳘द् अनुप्र᳘वोढुम् अग्नि᳘र् विद्वा᳘न्त् स᳘ यज्ञा᳘त् से᳘द् उ हो᳘ता᳘ सो᳘ अध्वरा᳘न्त् स᳘ ऋतू᳘न् कल्पया᳘ती᳘त्य् अग्नि᳘र् वै᳘ पथिकृ᳘त् पथा᳘म् अपिनेता᳘ स᳘ ए᳘वैनं यज्ञपथ᳘म् अ᳘पिनयत्य् एत᳘द् एव᳘ त᳘त्र क᳘र्म ॥  
## ०२
त᳘द् आ᳘हुः ॥  
य᳘स्या᳘ग्न᳘यः सᳫंसृज्ये᳘रन् किं᳘ त᳘त्र क᳘र्म का᳘ प्रा᳘यश्चित्तिर् इ᳘ति स᳘ य᳘दि पर᳘स्ता᳘द् द᳘हन्न् अभीया᳘त् त᳘द् विद्या᳘त् पर᳘स्ता᳘न् मा᳘ शुक्र᳘म् आ᳘गन्न् उ᳘प मां᳘ देवाः᳘ प्रा᳘भूवञ् छ्रे᳘या᳘न् भविष्या᳘मी᳘ति य᳘द्य् उ अस्य हृ᳘द᳘यं व्य् एव᳘ लिखे᳘द् अग्न᳘ये वि᳘विचये ऽष्टा᳘कपा᳘लं पुरोडा᳘शं नि᳘र्वपेत् त᳘स्या᳘वृ᳘त् ता᳘ एव᳘ सप्त᳘दश सा᳘मिधेनी᳘र् अ᳘नुब्रूया᳘द् वा᳘र्त्रघ्ना᳘व् आ᳘ज्यभा᳘गौ विरा᳘जौ संया᳘ज्ये अ᳘थैते᳘ या᳘ज्या᳘नुवा᳘क्ये वि᳘ ते वि᳘ष्वग् वा᳘ता᳘जूता᳘सो अग्ने भा᳘मा᳘सः शुचे शुचयश् चरन्ति तुविम्रक्षा᳘सो दिव्या᳘ न᳘वग्वा᳘ व᳘ना᳘वनन्ति धृषता᳘ रुज᳘न्त इ᳘त्य् अ᳘थ या᳘ज्या त्वा᳘म् अग्ने मा᳘नुषीर् ईडते वि᳘शो होत्रा᳘वि᳘दं वि᳘विचिᳫं रत्नधा᳘तमम् गु᳘हा᳘ स᳘न्तᳫं सुभग विश्व᳘दर्शतं तुविष्वण᳘सᳫं सुय᳘जं घृतश्रि᳘यम् इ᳘त्य् अ᳘थो ह यो᳘ द्विषतो᳘ भ्रा᳘तृव्या᳘द् व्या᳘वि᳘वृत्सेत त᳘त्का᳘म एत᳘या᳘ यजेत वि᳘ है᳘वास्मा᳘द् वर्तत एत᳘द् एव᳘ त᳘त्र क᳘र्म ॥  
## ०३
य᳘द् व् अय᳘म् इतो᳘ द᳘हन्न् अभीया᳘त् ॥  
त᳘द् विद्या᳘द् अभि᳘ द्वि᳘षन्तं भ्रा᳘तृव्यं भविष्या᳘मि श्रे᳘या᳘न् भविष्या᳘मी᳘ति य᳘द्य् उ अस्य हृ᳘द᳘यं व्य् एव᳘ लिखे᳘द् अग्न᳘ये संवर्गा᳘या᳘ष्टा᳘कपा᳘लं पुरोडा᳘शं नि᳘र्वपेत् त᳘स्या᳘वृ᳘त् ता᳘ एव᳘ सप्त᳘दश सा᳘मिधेनी᳘र् अ᳘नुब्रूया᳘द् वा᳘र्त्रघ्ना᳘व् आ᳘ज्यभा᳘गौ विरा᳘जौ संया᳘ज्ये अ᳘थैते᳘ या᳘ज्या᳘नुवा᳘क्ये प᳘रस्या᳘ अ᳘धि संवतो᳘ ऽवरा᳘२ᳫं अभ्या᳘तर य᳘त्रा᳘ह᳘म् अ᳘स्मि ता᳘२ᳫं अवेत्य् अ᳘थ या᳘ज्या मा᳘ नो अस्मि᳘न् महा᳘धने प᳘रा᳘वर्ग्भा᳘रभृ᳘द् यथा᳘ स᳘ व᳘र्गᳫं सᳫं᳘ रयिं᳘ जयेत्य᳘थो ह यो᳘ द्विष्तो᳘ भ्रा᳘तृव्या᳘त् संवि᳘वृक्षेत त᳘त्का᳘म एत᳘या᳘ यजेत सᳫं᳘ है᳘वास्मा᳘द् वृङ्क्त एत᳘द् एव᳘ त᳘त्र क᳘र्म ॥  
## ०४
त᳘द् आ᳘हुः ॥  
य᳘स्य वैद्युतो᳘ द᳘हेत् किं᳘ त᳘त्र क᳘र्म का᳘ प्रा᳘यश्चित्तिर् इ᳘ति त᳘द् विद्या᳘द् उप᳘रिष्टा᳘न् मा᳘ शुक्रम् आ᳘गन्न् उ᳘प मां᳘ देवाः᳘ प्रा᳘भूवञ् छ्रे᳘या᳘न् भविष्या᳘मी᳘ति य᳘द्य् उ अस्य हृ᳘द᳘यं व्य् एव᳘ लिखे᳘द् अग्न᳘ये ऽप्सुमते ऽष्टा᳘कपा᳘लं पुरोडा᳘शं नि᳘र्वपेत् त᳘स्या᳘वृ᳘त् ता᳘ एव᳘ सप्त᳘दश सा᳘मिधेनी᳘र् अ᳘नुब्रूया᳘द् वा᳘र्त्रघ्ना᳘व् आ᳘ज्यभा᳘गौ विरा᳘जौ संया᳘ज्ये अ᳘थैते᳘ या᳘ज्या᳘नुवा᳘क्ये अ᳘प्स्व् अग्ने स᳘धिष् ट᳘व सौ᳘षधीर् अ᳘नुरुध्यसे ग᳘र्भे स᳘न् जा᳘यसे पु᳘नर् इ᳘त्य् अ᳘थ या᳘ज्या ग᳘र्भे अस्यो᳘षधीनां᳘ ग᳘र्भो व᳘नस्प᳘तीना᳘म् ग᳘र्भा᳘ वि᳘श्वस्य भूतस्या᳘ग्ने ग᳘र्भो अपा᳘म् असी᳘ति शा᳘न्तिम् ए᳘वाभ्या᳘म् एत᳘द् वदति य᳘जमा᳘नस्य प्रजा᳘यै पशूना᳘म् अ᳘हिᳫंसा᳘या᳘ एत᳘द् एव᳘ त᳘त्र क᳘र्म ॥  
## ०५
त᳘दा᳘हुः ॥  
य᳘स्या᳘ग्न᳘यो ऽमेध्यै᳘रग्नि᳘भिः सᳫंसृज्ये᳘रन्किं᳘ त᳘त्र क᳘र्म का᳘ प्रा᳘यश्चित्तिरि᳘त्यग्न᳘ये शु᳘चये ऽष्टा᳘कपा᳘लं पुरोडा᳘शं नि᳘र्वपेत्त᳘स्या᳘वृत्ता᳘ एव᳘ सप्त᳘दश सा᳘मिधेनी᳘र् अ᳘नुब्रूया᳘द् वा᳘र्त्रघ्ना᳘व् आ᳘ज्यभा᳘गौ विरा᳘जौ संया᳘ज्ये अ᳘थैते᳘ या᳘ज्या᳘नुवा᳘क्ये अग्निः᳘ शु᳘चिव्रततमः शु᳘चिर्वि᳘प्रः शु᳘चिः कविः᳟॥  
शु᳘ची रोचत आ᳘हुत इ᳘त्य᳘थ या᳘ज्यो᳘दग्ने शु᳘चयस्त᳘व शुक्रा᳘ भ्रा᳘जन्त ईरते त᳘व ज्यो᳘तीᳫंष्यर्च᳘य इ᳘ति शा᳘न्तिम् ए᳘वाभ्या᳘म् एत᳘द् वदति य᳘जमा᳘नस्य प्रजा᳘यै पशूना᳘म् अ᳘हिᳫंसा᳘या᳘ एत᳘द् एव᳘ त᳘त्र क᳘र्म ॥  
## ०६
त᳘द् आ᳘हुः ॥  
य᳘स्या᳘हवनी᳘यम् अ᳘नुद्धृतम् आ᳘दि᳘त्यो ऽभ्यस्तमिया᳘त् किं᳘ त᳘त्र क᳘र्म का᳘ प्रा᳘यश्चित्तिर् इ᳘त्य् एते᳘ वै᳘ रश्म᳘यो वि᳘श्वे देवा᳘स् ते ऽस्मा᳘द् अपप्र᳘यन्ति त᳘द् अस्मै᳘ व्यृध्यते य᳘स्मा᳘द् देवा᳘ अपप्रय᳘न्ति ता᳘म् अ᳘नु᳘ व्यृद्धिं य᳘श् च वे᳘द य᳘श् च न᳘ ता᳘ उभा᳘व् आ᳘हतुर् अ᳘नुद्धृतम् अस्या᳘भ्य᳘स्तमगा᳘द् इ᳘ति त᳘त्रेत्थं᳘ कुर्या᳘द् ध᳘रितᳫं हि᳘रण्यं दर्भे᳘ प्रब᳘ध्य पश्चा᳘द् ध᳘र्तवै᳘ ब्रूया᳘त् त᳘द् एत᳘स्य रूपं᳘ क्रियते य᳘ एष᳘ त᳘पत्य् अ᳘हर् वा᳘ एत᳘द् अ᳘ह्नो रूपं᳘ क्रियते पवि᳘त्रं दर्भाः᳘ पव᳘यत्य् ए᳘वैनं त᳘द् अ᳘थेध्म᳘म् आ᳘दी᳘प्य प्रा᳘ञ्चᳫं ह᳘र्तवै᳘ ब्रूया᳘द् ब्रा᳘ह्मण᳘ आ᳘र्षेय᳘ उ᳘द्धरेद् ब्रा᳘ह्मणो᳘ वा᳘ आ᳘र्षेयः स᳘र्वा᳘ देव᳘ताः᳘ स᳘र्वा᳘भिर् ए᳘वैनं त᳘द् देव᳘ता᳘भिः स᳘मर्धयति त᳘म् उपसमा᳘धा᳘य प्रतिपरे᳘त्य गा᳘र्हपत्य आ᳘ज्यम् अधिश्रि᳘त्योद्वा᳘स्योत्पू᳘या᳘वे᳘क्ष्य चतुर्गृहीतम् आ᳘ज्यं गृहीत्वा᳘ समि᳘धम् उपसंगृ᳘ह्य प्रा᳘ङ् उदा᳘द्रवत्य् अ᳘था᳘हवनी᳘ये समि᳘धम् अभ्या᳘धा᳘य द᳘क्षिणं जा᳘न्व् आ᳘च्य जुहोति वि᳘श्वेभ्यो देवे᳘भ्यः स्वा᳘हे᳘ति स᳘ य᳘था᳘ ब्रा᳘ह्मण᳘म् आ᳘वसथवा᳘सि᳘नं क्रुद्धं᳘ य᳘न्तम् उक्षवेह᳘तोपमन्त्र᳘येतैव᳘म् ए᳘वैत᳘द् वि᳘श्वा᳘न् देवा᳘न् उ᳘पमन्त्रयते जा᳘न᳘न्ति हैनम् उ᳘प हैनम् आ᳘वर्तन्त एत᳘द् एव᳘ तत्र᳘ क᳘र्म ॥  
## ०७
त᳘द् आ᳘हुः ॥  
य᳘स्या᳘हवनी᳘यम् अ᳘नुद्धृतम् आ᳘दि᳘त्यो ऽभ्युदिया᳘त् किं᳘ त᳘त्र क᳘र्म का᳘ प्रा᳘यश्चित्तिर् इ᳘त्य् एते᳘ वै᳘ रश्म᳘यो वि᳘श्वे देवा᳘स् ते ऽस्मा᳘द् ऊषिवाᳫं᳘सो ऽपप्र᳘यन्ति त᳘द् अस्मै᳘ व्यृध्यते य᳘स्मा᳘द् देवा᳘ अपप्रय᳘न्ति ता᳘म् अ᳘नु᳘ व्यृद्धिं य᳘श् च वे᳘द य᳘श् च न᳘ ता᳘ उभा᳘व् आ᳘हतुर् अ᳘नुद्धृतम् अस्या᳘भ्यु᳘दगा᳘द् इ᳘ति त᳘त्रेत्थं कुर्या᳘द् रजतᳫं᳘ हि᳘रण्यं दर्भे᳘ प्रब᳘ध्य पुर᳘स्ता᳘द् ध᳘र्तवै᳘ ब्रूया᳘त् त᳘च् चन्द्र᳘मसो रूपं᳘ क्रियते रा᳘त्रिर् वै᳘ चन्द्र᳘मा᳘स् त᳘द् रा᳘त्रे रूपं᳘ क्रियते पवि᳘त्रं दर्भाः᳘ पव᳘यत्य् ए᳘वैनं त᳘द् अ᳘थेध्म᳘म् आ᳘दी᳘प्या᳘न्व᳘ञ्चᳫं ह᳘र्तवै᳘ ब्रूया᳘द् ब्रा᳘ह्मण᳘ आ᳘र्षेय᳘ उ᳘द्धरेत् ब्रा᳘ह्मणो᳘ वा᳘ आ᳘र्षेयः᳘ स᳘र्वा᳘ देव᳘ताः᳘ स᳘र्वा᳘भिर् ए᳘वैनं त᳘द् देव᳘ता᳘भिः स᳘मर्धयति त᳘म् उपसमा᳘धा᳘य प्रतिपरे᳘त्य गा᳘र्हपत्य आ᳘ज्यम् अधिश्रि᳘त्योद्वा᳘स्योत्पू᳘या᳘वे᳘क्ष्य यथा᳘गृहीतम् आ᳘ज्यं गृहीत्वा᳘ समि᳘धम् उपसंगृ᳘ह्य प्रा᳘ङ् उदा᳘द्रवत्य् अ᳘था᳘हवनी᳘ये समि᳘धम् अभ्या᳘धा᳘य द᳘क्षिणं जा᳘न्व् आ᳘च्य जुहोति वि᳘श्वेभ्यो देवे᳘भ्यः स्वा᳘हे᳘ति᳘ सो ऽसा᳘व् एव᳘ ब᳘न्धुर् न᳘ ह वै᳘ त᳘त्र का᳘ चना᳘र्तिर् न᳘ रि᳘ष्टिर् भवति य᳘त्रैषा᳘ प्रा᳘यश्चित्तिः क्रिय᳘त एत᳘द् एव᳘ त᳘त्र कर्म᳟॥  