+++
title = "१"

+++
## ०१
अयं᳘ वै᳘ यज्ञो᳘ यो ऽयं᳘ प᳘वते ॥  
त᳘म् एत᳘ ईप्सन्ति ये᳘ संवत्सरा᳘य दी᳘क्षन्ते ते᳘षां᳘ गृह᳘पतिः प्रथमो᳘ दीक्षते ऽयं᳘ वै᳘ लोको᳘ गृह᳘पतिर् अस्मि᳘न् वै᳘ लोक᳘ इदᳫं᳘ स᳘र्वं प्र᳘तिष्ठितं गृह᳘पता᳘ उ वै᳘ स᳘सत्त्रिणः प्र᳘तिष्ठिताः᳘ प्रतिष्ठा᳘या᳘म् ए᳘वैत᳘त् प्रतिष्ठा᳘य दीक्षन्ते ॥  
## ०२
अ᳘थ ब्रह्मा᳘णं दीक्षयति ॥  
चन्द्र᳘मा᳘ वै᳘ ब्रह्मा᳘ सो᳘मो वै᳘ चन्द्र᳘माः᳘ सौम्या᳘ ओ᳘षधय ओ᳘षधीस् त᳘द् अने᳘न लोके᳘न सं᳘दधा᳘ति त᳘स्मा᳘द् एता᳘व् अ᳘न्तरेणा᳘न्यो᳘ न᳘ दीक्षेत स᳘ य᳘द् धैता᳘व् अ᳘न्तरेणा᳘न्यो᳘ दी᳘क्षेतौ᳘षधीस् त᳘द् अने᳘न लोके᳘न ना᳘ना᳘कुर्या᳘द् उछो᳘षुका᳘ ह स्युस् ॥  
त᳘स्मा᳘द् एता᳘व् अ᳘न्तरेणा᳘न्यो᳘ न᳘ दीक्षेत ॥  
## ०३
अ᳘थोद्गा᳘ता᳘रं दीक्षयति ॥  
पर्ज᳘न्यो वा᳘ उद्गा᳘ता᳘ पर्ज᳘न्या᳘द् उ वै वृ᳘ष्टिर् जा᳘यते वृ᳘ष्टिं त᳘द् ओ᳘षधिभ्यः सं᳘दधा᳘ति त᳘स्मा᳘द् एता᳘व् अ᳘न्तरेणा᳘न्यो᳘ न᳘ दीक्षेत स᳘ य᳘द् धैता᳘व् अ᳘न्तरेणा᳘न्यो᳘ दी᳘क्षेत वृ᳘ष्टिं त᳘द् ओ᳘षधिभिर् ना᳘ना᳘कुर्या᳘द् अ᳘वर्षुको ह स्या᳘त् त᳘स्मा᳘द् एता᳘व् अ᳘न्तरेणा᳘न्यो᳘ न᳘ दीक्षेत ॥  
## ०४
अ᳘थ हो᳘ता᳘रं दीक्षयति ॥  
अग्नि᳘र् वै᳘ हो᳘ता᳘धिदेवतं᳘ वा᳘ग् अध्या᳘त्म᳘म् अ᳘न्नं वृ᳘ष्टिर् अग्निं᳘ च त᳘द् वा᳘चं चा᳘न्नेन सं᳘दधा᳘ति त᳘स्मा᳘द् एता᳘व् अ᳘न्तरेणा᳘न्यो᳘ न᳘ दीक्षेत स᳘ य᳘द् धैता᳘व् अ᳘नतरेणा᳘न्यो᳘ न᳘ दीक्षेतैतां᳘श् चतु᳘रो ऽध्वर्यु᳘र् दीक्षयति ॥  
## ०५
अ᳘था᳘ध्वर्युं᳘ प्रतिप्रस्था᳘ता᳘ दीक्षयति ॥  
म᳘नो वा᳘ अध्वर्यु᳘र् वा᳘ग् घो᳘ता᳘ म᳘नश् च त᳘द् वा᳘चं च सं᳘दधा᳘ति त᳘स्मा᳘द् एता᳘व् अ᳘न्तरेना᳘न्यो᳘ न᳘ दीक्षेत स᳘ य᳘द् धैता᳘व् अ᳘न्तरेणा᳘न्यो᳘ दी᳘क्षेत म᳘नश् च त᳘द् वा᳘चं च ना᳘ना᳘कुर्या᳘त् प्रमा᳘युका᳘ ह स्युस् त᳘स्मा᳘द् एता᳘व् अ᳘न्तरेणा᳘न्यो᳘ न᳘ दीक्षेत ॥  
## ०६
अ᳘थ ब्रह्म᳘णे ब्रा᳘ह्मणा᳘छᳫंसि᳘नं दीक्षयति ॥  
तᳫं᳘ हि᳘ सो᳘ ऽन्व् अ᳘थोद्गा᳘त्रे᳘ प्रस्तोता᳘रं दीक्षयति तᳫं᳘ हि᳘ सो᳘ ऽन्व् अ᳘थ हो᳘त्रे मैत्रा᳘वरुणं᳘ दीक्षयति तं᳘ हि᳘ सो᳘ ऽन्व् एतां᳘श् चतु᳘रः प्रतिप्रस्था᳘ता᳘ दीक्षयति ॥  
## ०७
अ᳘था᳘ध्वर्य᳘वे प्रतिप्रस्था᳘ता᳘रं ने᳘ष्टा᳘ दीक्षयति ॥  
तᳫं᳘ हि᳘ सो᳘ ऽन्व् एते᳘षां᳘ वै᳘ नवा᳘नां᳘ क्ल्̥^;प्तिम् अ᳘न्व् इ᳘तरे कल्पन्ते न᳘व वै᳘ प्रा᳘णाः᳘ प्रा᳘णा᳘न् ए᳘वैष्व् एत᳘द् दधा᳘ति त᳘था᳘ स᳘र्वम् आ᳘युर् य᳘न्ति त᳘थो ह न᳘ पुरा᳘युषो ऽस्मा᳘ल् लोका᳘त् प्र᳘यन्ति ॥  
## ०८
अ᳘थ ब्रह्म᳘णे पो᳘ता᳘रं दीक्षयति ॥  
तᳫं᳘ हि᳘ सो᳘ ऽन्व् अ᳘थोद्गा᳘त्रे᳘ प्रतिहर्ता᳘रं दीक्षयति तᳫं᳘ हि᳘ सो᳘ ऽन्व् अ᳘थ हो᳘त्रे ऽछा᳘वा᳘कं᳘ दीक्षयति तᳫं᳘ हि᳘ सो᳘ ऽन्व् एतां᳘श् चतु᳘रो ने᳘ष्टा᳘ दीक्षयति ॥  
## ०९
अ᳘था᳘ध्वर्य᳘वे ने᳘ष्टा᳘रम् उन्नेता᳘ दीक्षयति ॥  
तᳫं᳘ हि᳘ सो᳘ ऽन्व् अ᳘थ ब्रह्म᳘ण आ᳘ग्नीध्रं दीक्षयति तᳫं᳘ हि᳘ सो᳘ ऽन्व् अ᳘थोद्गा᳘त्रे᳘ सुब्रह्मण्यां᳘ दीक्षयति तᳫं᳘ हि᳘ सो᳘ ऽन्व् अ᳘थ हो᳘त्रे ग्रा᳘वस्तु᳘तं दीक्षयति तᳫं᳘ हि᳘ सो᳘ ऽन्व् एतां᳘श् चतु᳘र उन्नेता᳘ दीक्षयति ॥  
## १०
अ᳘थोन्नेता᳘रᳫं ॥  
स्ना᳘तको वा᳘ ब्रह्मचा᳘री᳘ वा᳘न्यो᳘ वा᳘दीक्षितो दीक्षयति न᳘ पूतः᳘ पा᳘वयेद् इ᳘ति᳘ ह्य् आहुः᳘ सै᳘षानुपूर्वदीक्षा᳘ स᳘ य᳘त्र हैवं᳘ विद्वाᳫं᳘सो दी᳘क्षन्ते दीक्षमा᳘णा᳘ हैव᳘ ते᳘ यज्ञं᳘ कल्पयन्ति यज्ञ᳘स्य क्ल्̥^प्तिम् अ᳘नु सत्त्रि᳘णां᳘ योगक्षेमः᳘ कल्पते सत्त्रि᳘णां᳘ योगक्षेम᳘स्य क्ल्̥^प्तिम् अ᳘न्व् अ᳘पि त᳘स्या᳘र्धस्य योगक्षेमः᳘ कल्पते य᳘स्मिन्न् अ᳘र्धे य᳘जन्ते ॥  
## ११
ते᳘षां᳘ वा᳘ उन्ने᳘तोत्तमो दी᳘क्षते ॥  
प्रथ᳘मो ऽवभृथा᳘द् उदा᳘यता᳘म् उदै᳘ति प्रा᳘णो᳘ वा᳘ उन्नेता᳘ प्रा᳘ण᳘म् ए᳘वैष्व् एत᳘द् उभय᳘तो दधा᳘ति त᳘था᳘ स᳘र्वम् आ᳘युर् यन्ति त᳘थो ह न᳘ पुरा᳘युषो ऽस्मा᳘ल् लोका᳘त् प्र᳘यन्ति᳘ सै᳘षानुपूर्वदीक्षा᳘ स᳘ य᳘त्र हैवं᳘ विद्वाᳫं᳘सो दी᳘क्षेरंस् त᳘द् एव᳘ दीक्षेत ॥  