+++
title = "०५ तद्विष्णोः परमम्"

+++
<details><summary>पदपाठः - दयानन्दादि</summary>

तत्। विष्णोः॑। प॒र॒मम्। प॒दम्। सदा॑। प॒श्य॒न्ति॒। सू॒रयः॑। दि॒वी᳙वेति॑ दिविऽइ॑व। चक्षुः॑। आत॑त॒मित्यात॑तम्। ५।
</details>

<details><summary>महीधरः</summary>

म० तद्विष्णोरिति चषालमीक्षमाणमिति' (का० ६ । ३ । १३ ) यूपकटकं प्रेक्षमाणं यजमानं वाचयेदिति सूत्रार्थः । सूरयः विद्वांसो वेदान्तपारगाः विष्णोः तत्परमं पदं स्वरूपं सदा पश्यन्ति । कीदृशम् । दिवि आकाशे निरावरणे चक्षुरिवाततं व्याप्तम् । यद्वा यत् दिवि आकाशे चक्षुरादित्यमण्डलमाततं विस्तारितम् । इवोऽनर्थकः । चक्षुःशब्देनान्यत्रापि मण्डलमुच्यते । 'चक्षुर्मित्रस्य वरुणस्य' (अ० ७ क० ४२)। 'तञ्चक्षुर्देवहितम्' (अ० ३६ क० २४) ॥ ५ ॥  
षष्ठी।
</details>

<details><summary>अधिमन्त्रम् (VC)</summary>

- विष्णुर्देवता
- मेधातिथिर्ऋषिः
- आर्षी गायत्री
- षड्जः
</details>