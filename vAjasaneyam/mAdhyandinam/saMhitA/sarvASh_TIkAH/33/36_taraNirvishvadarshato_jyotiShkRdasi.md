+++
title = "३६ तरणिर्विश्वदर्शतो ज्योतिष्कृदसि"

+++
<details><summary>पदपाठः - दयानन्दादि</summary>

त॒रणिः॑। वि॒श्वद॑र्शत॒ इति॑ वि॒श्वऽद॑र्शतः। ज्यो॒ति॒ष्कृत्। ज्यो॒तिः॒कृदिति॑ ज्योतिः॒ऽकृत्। अ॒सि॒। सू॒र्य्य॒। विश्व॑म्। आ। भा॒सि॒। रो॒च॒नम्। ३६।
</details>

<details><summary>महीधरः</summary>

म० प्रस्कण्वदृष्टा गायत्री वैश्वदेवपुरोरुक् । हे सूर्य, त्वं ज्योतिष्कृत् तेजसः कर्तासि । विश्वमाभासि प्रकाशयसि च । अग्निविद्युन्नक्षत्रचन्द्रग्रहतारकादिषु त्वदीयं तेज इत्यर्थः । कीदृशं विश्वम् । रोचनं दीप्यमानं त्वत्प्रकाशेनेति भावः । कीदृशस्त्वम् । तरणिः तरत्यतिक्रामति नभोवर्त्मेति तरणिः 'अश्यवितृभ्योऽनिः' ( उणा० २ । ९८ ) इति तरतेरनिप्रत्ययः। विश्वदर्शतः विश्वस्य दर्शतो दर्शनीयः । दृशेरतच् ॥३६॥  
सप्तत्रिंशी।
</details>

<details><summary>अधिमन्त्रम् (VC)</summary>

- सूर्यो देवता
- प्रस्कण्व ऋषिः
- निचृद्गायत्री
- षड्जः
</details>