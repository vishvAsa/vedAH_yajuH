+++
title = "८१ संशितं मे"

+++
<details><summary>पदपाठः - दयानन्दादि</summary>

सँशि॑त॒मिति॒ सम्ऽशि॑तम्। मे॒। ब्रह्म॑। सँशि॑त॒मिति॒ सम्ऽशि॑तम्। वी॒र्य᳙म्। बल॑म्। सँशि॑त॒मिति॒ सम्ऽशि॑तम्। क्ष॒त्रम्। जि॒ष्णु। यस्य॑। अ॒हम्। अस्मि॑। पु॒रोहि॑त॒ इति॑ पु॒रःऽहि॑तः। ८१।
</details>

<details><summary>महीधरः</summary>

म० 'उपोत्तमां क्षत्रियस्येच्छन्नुत्तमां पुरोहितस्य' (का. १६ । ४१।४-४२) । क्षत्रिययजमानस्य द्वादशीं संशितमित्येतामिच्छया दधाति पुरोहितयजमानस्यान्त्यामुदेषामित्येतामिच्छया दधाति एकादश नित्याः सर्वासामृचामन्ते स्वाहाकारश्चेति सूत्रार्थः । मे मदीयं ब्रह्म ब्राह्मण्यं संशितं सम्यक् तीक्ष्णीकृतम् शास्त्रीयमार्गवर्ति कृतमित्यर्थः । 'शो तनूकरणे' क्तान्तः । वीर्यमिन्द्रियशक्तिः, बलं शरीरशक्तिः, तदुभयं संशितं स्वकार्यक्षमं कृतम् । तथा यस्य क्षत्रस्याहं पुरोहितोस्मि भवामि तन्मदीयं क्षत्रं क्षत्रजातं जिष्णु जयनशीलं यथा भवति तथा संशितं तीव्रं कृतम् ॥ ८१ ॥  
द्व्यशीतितमी।
</details>

<details><summary>अधिमन्त्रम् (VC)</summary>

- पुरोहितयजमानौ देवते
- नाभानेदिष्ठ ऋषिः
- निचृदार्षी पङ्क्तिः
- पञ्चमः
</details>