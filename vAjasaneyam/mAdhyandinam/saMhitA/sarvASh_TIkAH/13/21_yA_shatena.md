+++
title = "२१ या शतेन"

+++
<details><summary>पदपाठः - दयानन्दादि</summary>

या। श॒तेन॑। प्र॒त॒नोषीति॑ प्रऽत॒नोषि॑। स॒हस्रे॑ण। वि॒रोह॒सीति॑ वि॒ऽरोह॑सि। तस्याः॑। ते॒। दे॒वि॒। इ॒ष्ट॒के॒। वि॒धेम॑। ह॒विषा॑। व॒यम्। २१।
</details>

<details><summary>महीधरः</summary>

म० हे देवि दीप्यमाने हे इष्टके, या त्वं शतेन काण्डानां प्रतनोषि विस्तारयसि, सहस्रेण चाङ्कुराणां विरोहसि विविधं प्ररूढा भवसि । वयं हविषा सह ते स्थानं विधेम परिचरेम ॥ २१॥  
द्वाविंशी।
</details>

<details><summary>अधिमन्त्रम् (VC)</summary>

- पत्नी देवता
- अग्निर्ऋषिः
- निचृदनुष्टुप्
- गान्धारः
</details>

<details><summary>मूलम् - तैत्तिरीयम्</summary>

या श॒तेन॑ प्रत॒नोषि॑ स॒हस्रे॑ण वि॒रोह॑सि ।  
तस्या॑स्ते देवीष्टके वि॒धेम॑ ह॒विषा॑ व॒यम् ।
</details>

<details><summary>Keith</summary>

Thou that extendest with a hundred,  
That arisest with a thousand,  
To thee, O goddess, O brick,  
Let us sacrifice with oblation.

</details>

<details><summary>सायण-टीका</summary>

अथ द्वितीयामाह— या शतेनेति ।   हे दूर्वे या त्वं शतसंख्याकेन स्वरुपेण प्रतनोषि अत्यन्तं विस्तारयसि ।   तथा सहस्रसंख्याकेनाऽकारेण विरोहसि विविधमुत्पद्यसे ।   हे इष्ठके देवि तस्यास्ते वयं हविषा विधेम परिचरेम ।  
१९४४ एतन्मन्त्रद्वयसाध्यमुपधानं विधत्ते— “पशुर्वा एष यदग्निर्न खलु वै पशव आयवसे रमन्ते दुर्वेष्टकामुप दधाति पशूनां धृत्यै” (सं. का. ५ प्र. २ अ. ८) इति।  
पशुप्राप्तिहेतुत्वादग्नेः पशुत्वम् ।   ईषदर्थवाच्याङ् ।   यवसशब्दो घासवाची ।   अल्पघासे प्रदेशे पशवो नैव रमन्ते ।   अतः पशूनां धारणाय घासरूपां दूर्वेष्टकामुपद-ध्यात् ।   तस्याश्च स्वरूपं सूत्रकारेणोक्तं– “सलोष्टं हरित दूर्वास्तम्बमप्रच्छिन्नाग्रम्” इति।   मन्त्रद्वयं प्रशंसति— “द्वाभ्यां प्रतिष्ठित्यै” [सं. का. ५ प्र. २ अ. ८] इति।  
प्रथममन्त्रस्य प्रथमपादार्थः प्रसिद्ध इति दर्शयति— “काण्डात्काण्डात्प्ररोहन्तीत्याह काण्डेनकाण्डेन ह्येषां प्रतितिष्ठति” (सं. का. ५ प्र. २ अ. ८) इति।  
द्वितीयेऽर्धे सहस्रशब्दतात्पर्यं दर्शयति— “एवा नो दूर्वे प्र तनु सहस्रेण शतेन चेत्याह साहस्रः प्रजापतिः प्रजापते- राप्त्यै” (सं. का. ५ प्र. २ अ. ८) इति।  
सहस्रसंख्याकप्राण्युत्पादकत्वात्प्रजापतेः साहस्रत्वम् ।
</details>
